{"subject": "SEXTUS PROPERTIUS", "text": "\"\u00c4ven skuggor har liv; ej allting upph\u00f6r med d\u00f6den,\noch ur besegrat b\u00e5l skyndar de bleka att fly\" \nF\u00f6rl\u00e5t att jag dr\u00f6jt med att svara, sommaren gick s\u00e5 fort.\nFinns det \u00e5rstider d\u00e4r du \u00e4r? G\u00e5r du p\u00e5 gnistrande och vassa\nstenar? Jag t\u00e4nker ofta p\u00e5 dig. Tragiska gester, solglas\u00f6gon,\navm\u00e4tt dr\u00f6jande steg . . . Du vet hur det \u00e4r. Hur allt gick \u00e5t skogen,\nhur l\u00f6jligt, hur fel person kanh\u00e4nda till sist gick och dog. Alla\nbottnar faller ur. Alla bottnar faller ur. \"F\u00f6rf\u00e4rligt!\" ropade vi,\n\"f\u00f6rf\u00e4rligt, fantastiskt!\" Nu n\u00e4r jag skriver \u00e4r det oktober med\nsn\u00f6 i luften; sadla, tr\u00e4nsa, desinfektera s\u00e5r, uppge personnummer\noch adress, inleda n\u00f6dv\u00e4ndiga reparationsarbeten p\u00e5 sydsidan.\nByta till vinterd\u00e4ck. Vad \u00e4n k\u00e4rleken \u00e4r - ingen fann skydd d\u00e4remot.\n\u00c4r ni tillsammans nu? Molnen g\u00e5r l\u00e5gt \u00f6ver \u00e5krarna, det bl\u00e5ser\nmilt. Jag skulle g\u00e4rna vilja veta hur det slutar. \u00c4r ditt hj\u00e4rta\ntransparent som kristall? N\u00e4r vi ses skall jag\nfr\u00e5ga om de d\u00e4r hyacinterna."}