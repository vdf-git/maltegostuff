{"subject": "Den hellige Anders", "text": "Naar Vandringsmanden mellem Mark og Enge\n         Ad Landeveien gjennem Sj\u00e6lland gaaer,\n         Da seer han, naar til Slagelse han naaer,\n         En lille H\u00f8i paa blomsterkl\u00e6dte V\u00e6nge.\n     Et Kors af Tr\u00e6 har staaet paa H\u00f8ien l\u00e6nge:\n          Endnu idag paa samme Sted det staaer.\n          Dets Hellighed, saa godt, som jeg formaaer,\n          Jeg eder tolke vil ved Harpens Str\u00e6nge.\n     Af Troens Kraft besj\u00e6let, jeg fors\u00f8ger\n          Enfoldeligen at fort\u00e6lle her,\n          Hvad jeg har l\u00e6st derom i gamle B\u00f8ger.\n     Saa laaner mig da villig eders \u00d8re!\n          Forsamler jer ved disse h\u00f8ie Tr\u00e6er,\n          Og lader Sangen eders Hjerter r\u00f8re!\n\n              __________ \n\nDer var engang i l\u00e6ngst forsvundne Dage\nI Slagelse en Pr\u00e6st, som Anders hed.\nI Dyd og Fromhed ei han havde Mage\nHan forestod Sanct Petri Menighed.\nHam l\u00e6ngtes til Jerusalem at drage,\nOg kn\u00e6le ved sin Frelsers Gravh\u00f8i ned,\nThi drog han bort fra Herthas gr\u00f8nne Skove,\nSelv tolvte Mand, hen over m\u00f8rken Vove.\n\nDen lette Snekke skj\u00f8d sig hurtigt frem,\nDe seiled dagligen et m\u00e6gtigt Stykke,\nOg naaede snarlig til Jerusalem,\nOg takked Gud for deres gode Lykke,\nTil Christi Grav de strax begave dem,\nAt l\u00f8ses fra de Synder, som dem trykke.\nMed fromme Taarer Frelseren de bade,\nAt Synderne han vilde dem forlade.\n\nDa nu Husvalelse og Tr\u00f8st de finge,\nGik de fra Graven og forlode den.\nTil verdslig Dont de Pillegrimme ginge,\nMen Anders vendte dagligen igjen.\nHvergang som Klokkerne til Messe ringe,\nSaa vandrer han til Jesus-Graven hen.\nDe Andre tabe sig i jordisk Handel,\nHan t\u00e6nker blot paa Jesu Christi Vandel.\n\nS\u00e6r da Sk\u00e6rtorsdag og Langfredag kom,\nDa kunde han sig ei fra Graven skille.\nDa mon han Jesu Lidelser og Dom\nMed fromme Taarer sig for \u00d8ie stille:\nGethsemane med Petrus, Judas, som\nForraadte ham; hvordan han bar saa stille\nDet bittre Kors, den tunge Martyrkrone,\nHvorved han maatte Gud med os forsone.\n\nDen n\u00e6ste Dag forsvandt, og Solen stod\nNu Paaskemorgen over Havets Flade.\nDa kom de Andre: Vinden er os god,\nNu maa vi strax Jerusalem forlade!\nSaa raabte de med Munterhed og Mod,\nOg Anders om at skynde sig de bade.\nVel, svared Anders, jeg vil ikke dv\u00e6le,\nDog lad os f\u00f8rst engang ved Graven kn\u00e6le.\n\nNei, raabte de, det blive vil for silde;\nEn Time fast har Solen v\u00e6ret oppe;\nNu kan vi ei med Kn\u00e6len Tiden spilde. -\nSaa vandrer da iforveien til Joppe,\nVar Anders Ord, om ei I bede ville.\nJeg ventes under hine Palmetoppe,\nHvor efter Torsdags- og Langfredags-Sorgen\nJeg Gl\u00e6den nyde vil paa Paaskemorgen.\n\nSaa talt, han vandrede til Graven hen;\nDer var en Sv\u00e6rm af fromme M\u00e6nd tilstede;\nDen kjendte Anders, og han kjendte den,\nThi deelte han med den sit Hjertes Gl\u00e6de.\nHan talte for den om Opstandelsen,\nOg l\u00e6ste Messer og af Fryd mon gr\u00e6de.\nDa sagde han Farvel og gik til Joppe,\nMen Solen h\u00f8it paa Himmelen var oppe.\n\nDa did han kom paa lysen Formiddag,\nAk see! da var det danske Skib jo borte!\nDe haarde Hjerter, som en verdslig Sag\nSaa tidlig havde f\u00f8rt fra Jorsals Porte,\nForlode ham. Han saae det r\u00f8de Flag\nAt vugges fjernt paa B\u00f8lgerne de sorte.\nAlene stod han og forladt tilbage,\nBetroede Vindene sin bittre Klage.\n\nEi kunde han sin dybe Sorg ford\u00f8lge,\nHans Taarer runde ned i salten S\u00f8.\nAk, sukked han, jeg eder ei skal f\u00f8lge\nTilbage til min elskte F\u00e6dre\u00f8,\nEi skue meer den danske Skov og B\u00f8lge!\nO hulde Frelser, lad mig heller d\u00f8e!\nLad blidt mig slumre hen i dine Arme! -\nSaa bad han h\u00f8it med Taarer og med Varme.\n\nMen Vinden spotter ad den Armes Klage,\nOg f\u00f8rer Skibet bort alt meer og meer.\nFuldendt er snart den saligste blandt Dage,\nThi Solen alt fra Vesterhimlen leer.\nVeemodig Anders, vandrende tilbage,\nMod Staden gaaer, da pludselig han seer,\nMens Noget rasler ved hans h\u00f8ire Side,\nEn venlig Herre paa et \u00c6sel ride.\n\nHans Kjortel simpel var, men lys og reen,\nHans Miner saare venlige og milde,\nOg i sin Haand han holdt en Palmegreen,\nOg sagde: Kj\u00e6re Ven, det bliver silde,\nOg jeg kan m\u00e6rke, du har tr\u00e6tte Been,\nDu kunde snart i Skoven dig forvilde.\nKom, s\u00e6t dig op, om du med mig vil v\u00e6re;\nDet samme Dyr os begge To kan b\u00e6re.\n\nForundret stirred Anders l\u00e6nge frem,\nOg sagde: Siig, hvorhen vil du da ride? -\nMin Ven, jeg rider til Jerusalem,\nGjensvarte han. Da ved den Herres Side\nSig Anders satte. \u00c6slet gik med dem\nAd Veien hen. Den Herre saae saa blide\nPaa Anders, at han glemte fast sin Kummer,\nOg i hans Arme fandt en rolig Slummer.\n\nMen da om f\u00f8ie Tid han vaagned op,\nDa laae han paa en H\u00f8i i gr\u00f8nne Dale;\nSig friske Blomster hv\u00e6lved om hans Krop,\nUdsprungne nys paa Markerne de svale.\nHan \u00f8ined B\u00f8geskovens lyse Top;\nHist monne L\u00e6rken slaae, her Gj\u00f8gen gale:\nDe travle Bier sig omkring ham svinge,\nHan h\u00f8rer fjernt en Aftenklokke ringe.\n\nHan reiste sig, men maatte atter segne\nTilbage, studsende, jo meer han saae.\nThi velbekjendt ham syntes allevegne\nHver Gjenstand, som hans \u00d8iekast faldt paa,\nHvorhen han stirred i de skj\u00f8nne Egne.\nPaa Marken monne trende Hyrder gaae:\nDe kom og talte til ham. Da f\u00f8rst ganske\nForbaustes han; thi deres Ord var danske.\n\nHan blev saa underlig, han troer ei hvad\nHans \u00d8ren h\u00f8re, hvad hans \u00d8ine skue.\nHan reiser sig, han seer forskr\u00e6kket, glad\nEn velkjendt By i Aftensolens Lue.\nO store Gud! Det er hans F\u00f8destad!\nSee Spiret af Sanct Peder og vor Frue,\nHans eget og de andre Pr\u00e6sters Sogne!\nHan ikke kan af sin Forundring vaagne.\n\nHan h\u00f8rer end den samme Klokkeklang,\nDet er Sanct Petri Taarn, hvis Klokker ringe,\nOg samle Sognets B\u00f8rn til Aftensang.\nDe kjendte Toner i hans \u00d8re klinge,\nHan kan ei l\u00e6nger standse nu sin Gang;\nTil Byen iler han paa Andagts Vinge,\nOg f\u00f8lger Veien med de mange andre\nAnd\u00e6gtige, som hen til Kirken vandre.\n\nForundret see paa ham de fromme Sj\u00e6le,\nOg Alle kjende deres Pr\u00e6st igjen.\nDe Gamle bukke sig, de Unge kn\u00e6le,\nOg raabe lydt: Velkommen hjem igjen! -\nHan tale vil, men Gl\u00e6destaarer qv\u00e6le\nHans Stemme. Taus igjennem Sv\u00e6rmen hen\nTil Kirken gaaer han. Hele M\u00e6ngden f\u00f8lger\nMed Ilen, lig et Havs opr\u00f8rte B\u00f8lger.\n\nOg Pr\u00e6kestolen Ingen at bestige\nSig vover, siden Anders nu kom hjem,\nOg alle Folk med L\u00e6ngsel uden Lige\nForlange h\u00f8it, at Anders skal staae frem,\nOg at han atter nu Guds Ord skal sige.\nHan kan ei dv\u00e6le, han maa lyde dem:\nHan tr\u00e6der frem. I en begeistret Tale\nHan monne fyrigen sin Andagt male.\n\nPaa samme Dag han i Jerusalem\nHoldt Messen, og kom til sit Sogn tilbage\nI Slagels og holdt Aftensang med dem. -\nF\u00f8rst efter flere Maaneder og Dage\nDe andre Elleve kom ogsaa hjem,\nDa f\u00f8rst de havde udstaaet mangen Plage\nAf Storm og Uveir, f\u00f8r den vrede Vove\nDem vilde bringe hjem til Sj\u00e6llands Skove.\n\nMen da de skued her den fromme Mand,\nSom i Jerusalem endnu de troede,\nIs\u00e6r da man fortalte dem, at han,\nPaa samme Dag, som de ham grumt forlode,\nVar kommen hjem fra Joppes fjerne Strand,\nDa bleve de helt underlig tilmode.\nDa gik af det Mirakel Ord og Rygte,\nOg tusind Fromme Helgenen bes\u00f8gte.\n\nOg Gud forundte ham at leve l\u00e6nge,\nOg gav ham Helgenkraft heel meget rar,\nPaa Solskin kunde han sin Handske h\u00e6nge;\nEt nattegammelt F\u00f8l ham baaret har,\nHvorpaa han indred Byens Mark og Enge\nTil stor Forundring for Kong Valdemar,\nMed meget Meer, som min uvante Tunge\nEi v\u00e6rdig er at n\u00e6vne eller sjunge.\n\nTilsidst han flygted til den dunkle Skov,\nOg boede der i Klostrets stille Bolig,\nIndtil han bort fra Verdens Tummel sov\nHen i en salig Slummer, mild og rolig.\nEndnu man kalder Slottet Andersskov,\nTil Minde om den fromme Anders Bolig.\nI Slagelse, sin F\u00f8deby, med Iver\nSom Helgen og Patron han dyrket bliver.\n\nSanct Anders hviler nu i D\u00f8dningskriin\nI Petri Kirke. Men den H\u00f8i, hvorpaa\nHan vaagned tr\u00f8stet op af S\u00f8vnen sin,\nEnd kaldes Hvileh\u00f8i. Et Kors mon staae\nDeroppe med en Indskrift paa Latin,\nSom halv er slettet ud, men l\u00f8d som saa:\nTil Minde om Sanct Anders, som i Joppe\nIndslumrede, men vaagnede heroppe."}