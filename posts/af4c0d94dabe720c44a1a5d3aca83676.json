{"subject": "Toget til Thorsing [Syng om det freidige Tog, Gudinde!]", "text": "Syng om det freidige Tog, Gudinde! den festlige Lystfart,\nTil den fortryllende Frugt, de saftigsvulmende Jordb\u00e6r,\nSom, frembaaret i straalende Fad, med Sukkeret blandet,\nOg med den fedeste Melk begydt, husvaled de glade\nRudki\u00f8bings M\u00e6nd og den fremmede Skiald, da skvulpende Snekke\nBragte dem trygt i sit Ski\u00f8d, over Havet, til blomstrende Thorsing.\n\nHvilken d\u00f8delig Aarsag var til den venlige H\u00f8itid?\nErikiden paa Thorsing. Snelt over Vandet fra Vemn\u00e6s\nSendte til Langland han en Herold, til Rudki\u00f8bings Helte.\nLystig Herolden besteg sit Skib, den v\u00e6ldige Roerkarl\nGreb omkring Aarerne fast, med Brag det sydende Havskum\nBort han slog; som en Aal under skummende B\u00f8lger hensmutted\nKi\u00f8len; ved Langlands Kyst den standsed. Flux sig Herolden\nSkyndte paa Land; med sin Stav af Palmerne fl\u00e6ttet og gylden,\nTren han talende saa, i en talrig Folkeforsamling.\n\nAdrasteias Yndling! Asklepios S\u00f8n! Og I vakkre\nS\u00f8nner af Poseidaon! fornemmer mit venlige Budskab:\nErikiden paa Vemn\u00e6s, Hersker af hundrede Snekker,\nByder til Giest Eder hver, og besv\u00e6rger Jer, alle tilhobe,\nBrat at heise det purpurne Flag, og at pl\u00f8ie den stille\nB\u00f8lges krusede Ryg, for at gieste det blomstrende Thorsing;\nDer i sin Hal han beredt Eder har et qv\u00e6gende Maaltid.\nSaa talt, Sendingen taug og beskeden han b\u00f8ied sin gyldne\nHermesstav. Da smilte de samlede Skarer paa Torvet\nVenligt til Fredens Bringer, den hellige S\u00f8n af Hermaias.\nMen Adrasteias Pr\u00e6st, den sindrige Vestengaardide,\nKl\u00e6dt i det s\u00f8rgende Flor, ak! hans Hustru nys var til Orkos\nHentet i Charons Baad, over Styx sortb\u00f8lgende Vande.\nBleg nu sad hun og taus i Aides grusomme Bolig.\nMen den herlige Dommer betvang sin Sorg; thi Kronion\nSatte ham over en Flok, med Retf\u00e6rds hellige V\u00e6gtskaal,\nDerfor han d\u00e6mped sin Smerte, som Mand, thi den Visestes \u00d8ie\nBlindes af Taarernes Sl\u00f8r, og Besindighed dr\u00e6bes af Kummer\nLangsomt frem nu han tren, og saa l\u00f8d hans forstandige Tale:\n\nHil dig Herold! Du Zeus Kronions og Menneskets Budskab!\nGierne jeg h\u00f8rte din Stemme; thi min Siel vil Venskab og Omgang.\nNylig har Atropos grumt afskaaret den ski\u00f8nneste Traad, som\nSt\u00e6rkt til Livet mig bandt; den forstandige, blomstrende Hustru\nPryder ei l\u00e6nger min Hal og forski\u00f8nner det natlige Leie.\nDerfor blandt Venner jeg nu maa s\u00f8ge min Tr\u00f8st, og et Gienskin\nAf den Gl\u00e6de, som svandt, ved en sort Bestemmelses Villie.\nSaa talt vendte sig Dommeren flux; thi af br\u00e6ndende Taarer\nFl\u00f8d en velgi\u00f8rende Str\u00f8m ved den elskede Qvindes Erindring.\nMen \u00d8rstaiden, Asklepios S\u00f8n, som Nestor \u00e6rv\u00e6rdig,\nHan, som med sindrigqv\u00e6gende Kunst af Markernes Urter\nLaved den kraftigste Hielp imod Saar og ford\u00e6rvende Sygdom;\nSelv i Raadet han virked; thi mildt fra de venlige L\u00e6ber\nStr\u00f8mmed hans Visdomsord, og den klogbesindige Tale\nMildned de vredeste Sind, forhindred usalige Tvedragt,\nStifted Venskab og Lyst til Forlig og Enighed trindtom;\nHan, imod Dommeren vendt, br\u00f8d ud med bevingede Stemme:\n\nAdrasteias S\u00f8n, du Forstandige, d\u00e6mp dine Taarer!\nGuderne vide jo bedst hvad der tiener Prometheus Afkom,\nSki\u00f8ndt, opirret ved ham, vel tidt den olympiske Fader\nSender ydmygende Sot til hans \u00c6t, og tugtende Smerter.\nVoxer dog Gl\u00e6den ei selv, som en Blomst, blandt Kummerens Tidsler?\nPluk den da hvor du formaaer! men lad hver Erindring om Smerten\nFlye, som en \u00e6ngstlig Dr\u00f8m, hist giennem Indbildningens Horn-Port.\nSaa \u00d8rstaiden; men hurtigt forklarte sig Dommerens Aasyn,\nSom naar en d\u00e6mrende Sky forlod den natlige Maane,\nOg giensvarende br\u00f8d han med let bevingede R\u00f8st ud:\nF\u00f8lger du med os paa Toget, Asklepios S\u00f8n, \u00d8rstaide?\nSee, da den sindrige Nestor taug; samvittighedsfuld han\nOverveied med Flid: om hans Pligt ei fordred et Afslag,\nNidkier for sin Bedrift, da det steds var voveligt flux at\nDrage fra Huus og fra Hiemmet, hvorhen utallige Syge\nTilflugt tog i der' N\u00f8d; eller om med faderlig Tillid\nPligten han skulde betroe sin S\u00f8n, for at pr\u00f8ve hans Klogskab,\nOg for ei ved sit Nei at forstyrre Forsamlingens Gl\u00e6de.\nDette nu tyktes den Tvivlende dog tilsidst som det Bedste;\nH\u00e6ved sit Blik, og svared med letbevingede Stemme::\nGierne jeg f\u00f8lger. \u2014 Men brat den beh\u00e6ndige Skipper fra Jorden\nL\u00f8fted med senest\u00e6rk Haand sin Mast, der paa Norriges Fielde\nFordum stod som en Gran, og bef\u00e6sted den hurtig i Bunden\nMidt i den skvulpende Baad, mens i Seilet den sp\u00f8gende Vestvind\nSpr\u00e6tted med klapprende Dask og forhindred ham Masten at reise.\nSt\u00e6rk dog seired hans Arm; nu stod den trodsende Himlen.\nDern\u00e6st v\u00e6ldige Roer udh\u00e6ngt paa sin rustnede Jernkrog\nBlev; (det skyllende Vand havde Malmet ber\u00f8vet sin Blankhed.)\nSt\u00e6rken Roerpind fast han da stak; men \u00f8verst i Masten\nHeised han purpurne Flag; saa var Alting klart inden Borde.\n\nMen Poseidaons S\u00f8nner besteg med den herlige Dommer\nSkibet, og med Asklepios Pr\u00e6st den graa \u00d8rstaide,\nSamt med hans S\u00f8n, og den fremmede Skiald, som i Sommerbes\u00f8g var\nKommen fra Axelstad, (ved hans L\u00e6nd hang gyldne Barbiton)\nDern\u00e6st qv\u00e6gende Viin, fra de sydlige, varmere Lande,\nFyldtes paa renlige Krukker og stiltes i Skibet som Ballast.\n\nMen for sin Vogn Demeter bef\u00e6sted det glubende Forspand\nAf sine spraglede Drager, med uhyre Flaggermuusvinger;\nBugen svulmede guul af Gift, men Ryggen var knudret,\nSp\u00e6ttet med gr\u00f8nt og med r\u00f8dt og med sortindfurede Strimer.\nHv\u00e6sende frem de sig ski\u00f8de; mens h\u00f8it paa sin funklende Karm sad\nGuldhaarfagrstee M\u00f8, med en bugnende, gyngende Kornneeg\nKrystet i snehvid Arm, og en blinkende Segl, af syvfold\nH\u00e6rdet Staal, hun holdt i sin Haand; men i Haaret var fl\u00e6ttet\nBlomster og Urter og Ax; som en Vind over Mark over Engbund\nFoer hun mod Aiolos-Bierget, en himmel\u00f8iet Gudinde!\nStandsed sin Karm, og begyndte med yndigttonende Stemme:\nAiolos! Gudernes Fader og Menneskesl\u00e6gternes Konge\nGav dig B\u00f8lgen at mildne, samt h\u00f8it den at svulme med Stormvind!\nM\u00e6nd, som Hiertet har kier, beseile de baltiske Vover.\nSeent fra Rudki\u00f8bing Snekken gaaer, mod det blomstrende Thorsing.\nMedens den drillende Vind Sydvest dem leder mod Stryn\u00f8e.\nByd da din Zefyros Seglene blidt at bl\u00e6se mod Thorsing\nSnorret did, hvor jeg kierligt af Jord, i blomstrende Foraar,\nFrem har kl\u00e6kket med Flid de tidligste Frugter,\nSom at husvale de Langelands M\u00e6nd dem venter i Hallen.\nSaadan talede Gudinden. Men h\u00f8it fra sin takkede Biergaas\nL\u00f8d, som en Sommervind, hans R\u00f8st, den v\u00e6ldige Stormguds:\nDemetra! velkommen hid. Hav Tak fordi du saa yndigt\nStundum bes\u00f8ger mig n\u00f8gneste Field, med dit blomstrende F\u00f8lge.\nOfte du qv\u00e6get mig har, naar vildt jeg reed giennem Luften,\nStandsed du brat min Storm i en Laurb\u00e6rlund, og formilded\nMed din Ambrosiaduft dens Harm, og krydred dens Aande.\nSaa var hans Ord. Men v\u00e6ldig, med Haand af Sener indflettet,\nGreb han usynlige T\u00f8mmer og standsed den barske Sydvestvind!\nMen af sin hv\u00e6lvede Hal slap han Zefyros l\u00f8s fra Fieldet;\nFulgt af tusind Favoner, i svingende Zirkler og Buer,\nFl\u00f8i, som en Sommerfugl. paa de guldspr\u00e6ngtpurpurne Vinger\nHan giennem blaalige Luft. Men den hulde Demeter, Gudinden,\nFoer som et Stierneskud paa sin funklende Karm, til Olympos.\n\nDerimellem paa Skibet de seilende M\u00e6nd ved forstandig\nSamtal qv\u00e6ged det muntrede Sind. Men den v\u00e6ldige Gubbe\nNileus, graa Hansaide, med Ungdoms Kraft, ski\u00f8nt den hurtig-\nRullende Tid havde bleget hans Lok og fors\u00f8lvet hans Guldhaar,\nSad ved det knagende Roer, med sit Blik mod Seilene henvendt;\nTidligt den Fyriges Ungdoms Liv var offret Poseidon.\nSmilende nu han sad, og spilled den drillende Sydvest\nMangt et Puds. Men med eet han opsteeg fra vuggende Bagstavn,\nVinkte med st\u00e6rken Haand og hans R\u00f8st bed\u00f8vede Bl\u00e6sten:\n\nNu, ved Styx, ei varer det lang Tid, f\u00f8r vi paa Thorsing\nLander, o Venner! thi ei man kan \u00f8nske sig ski\u00f8nnere Medb\u00f8r,\nEnd den Kuling som lufter. Nu bring os fra hv\u00e6lvede Skibsrum\nViinkar, Dreng! at vi froe kan hylde beskyttende Guder,\nOg selv qv\u00e6ge vor Aand ved den himmelskambrosiske Nektar.\nSaadan m\u00e6lede du, o Nileus, hellige Styrke!\nMen fra Rummet blev bragt, i de velforvarede Krukker,\nProppet med smidige Kork og forseglet med kl\u00e6bende Harpix,\nFunklende Viin; og en Purpurstr\u00f8m i de skummende B\u00f8lger\nUd blev h\u00e6ldt, til Tak, for den ledende Vind over Havet.\nDern\u00e6st qv\u00e6ged de v\u00e6rdige M\u00e6nd sig ved Druernes Nektar.\nMen den besielede Sanger tog frem sit gyldne Barbiton,\nStemte dens Strenge til Klang, og sang i bevingede Toner.\nF\u00f8rst han sp\u00f8gende qvad om den blussende Gud Dionysos,\nSom, for en Konges\u00f8n holdt, de barbariskr\u00f8vende S\u00f8m\u00e6nd\nTog, og f\u00e6ngsled med Baand og hensl\u00e6ngte paa gyngende Skibsd\u00e6k,\nHaabende snart ham l\u00f8ski\u00f8bt faae for en kl\u00e6kkelig Guldsum.\nMen af den smilende Gud faldt snart afm\u00e6gtige L\u00e6nker.\nEnd dog de kiendte ham ikke, forblindet af latterlig Dumhed.\nSee! da gi\u00f8d sig en duftende Str\u00f8m af Viin over Skibet;\nLangs ad et sneehvidt Seil sig udstrakte med flettede Ranker,\nSom til en solbar V\u00e6g, en druetungtbugnende Viinstok;\nOg om den kneisende Mast, over Vimplen, vandt sig en dunkel\nVedbendranke til Himlen; om Aarerne vikled som Tang sig\nVindruel\u00f8vet, til Skr\u00e6k for den \u00e6ngstligtstudseende Skibsflok.\nMen med gr\u00e6sselig Stirren en L\u00f8ve paa kneisende Ford\u00e6k,\nBrandguul br\u00f8led, og r\u00f8de som Blod var \u00d8inenes Kugler,\nManken rysted den vredt, og sig slog med viftende Hale,\nI Siderne, som med en knudret Tamp, for ret sig at \u00e6gge\nTil Mordlyst og Drab. Da blegned Forbryderne; R\u00e6dsel\nGanske betog deres Siel; over Bord i sydende Havskum\nStyrted de hylende. Nu som Delphiner med sk\u00e6llede Stierte\nDer de, med krummede Ryg, sig afm\u00e6gtigt fnysende boltre. \u2014\nSiden da Druernes Magt havde muntret de jublende Siele,\nDa der blev Sp\u00f8g og Tummult og knapt inden vuggende Skibsrum,\nSang han i Skierts, for snildt at betyde Poseidons S\u00f8nner\nDigterens Hellighed, og den Straf, hist evige Guder\nSender hver d\u00f8delig Mand, der forn\u00e6rmer begeistrede Sanger,\nFlux om Arion en Qvad, den herlige Skiald fra Methymna;\nHvordan han drog fra Corinths hin v\u00e6ldige Drot Periander,\nHen mod Italiens Strand og Sikurlandet, for stundom\nHisset at fryde det undrende Folk med sin skinnende Lyra.\nDern\u00e6st, rundt omvandret, og fulgt af Tak og Beundring,\nHiem han drog med sin samlede Skat; thi Folket i Oldtid\nElsked hver ypperlig Skiald og bel\u00f8nnede Kunstneren gavmildt.\nMen da nu bort fra Tarent han foer med et Skib til Korinthos,\nSee! da fristedes lavt Barbarernes Hierter af Guldt\u00f8rst\nOg de forened sig grumt, for at styrte den hellige Sanger\nNed i det sydende Havs D\u00f8dssv\u00e6lg, fra gyngende Skibsd\u00e6k.\nMen Arion, saasnart han forstod den usalige Higen,\nVillig dem b\u00f8d sin Skat; thi Apollons elskede S\u00f8n ei\nF\u00e6ngsles af Guldets Magt, han foragter de pr\u00e6gtige L\u00e6nker.\nMen Barbarerne r\u00f8rtes ei; de frygted, han eengang\nSkulde forraade, paa Landet frelst, deres skiendige Gierning;\nGave ham derfor det Valg, enten selv sig at dr\u00e6be, for hist at\nJordes paa Land, eller flux nedstyrte sig dybt under B\u00f8lgen.\nDa nu bleg i sin truende N\u00f8d den ski\u00e6lvende Sanger\nStod, som en Steenbuk stander, forfulgt paa farligste Fieldtind,\nRaadvild, om oppebie den skal hint sigtende D\u00f8dsskud\nEller fortvivlet sig styrte, ved Spring, i Fieldenes Afgrund?\nSaadan Sangeren her sig bet\u00e6nkte med bankende Hierte:\nOm han med iiskold Haand skulde st\u00f8de det blinkende Mordstaal\nDybt i sin Barm, eller kiek, ved et Fald fra snablede Forstavn,\nOverlade sit Liv i Ombelterens Magt, Poseidons.\nDette tilsidst den Tvivlende dog ansaae for det Bedste,\nH\u00e6ved sit Blik, og udbr\u00f8d med letvingede Stemme:\nNu velan da, Barbarer! Forh\u00e6rdede! Sikkert Kronion\nStraffe Jer vil, som sig b\u00f8r, og h\u00e6vne jer sk\u00e6ndige Medfart\nMod en uskyldig Mand. Men da grumt I giver det Valg mig\nEnten i Havet at d\u00f8e, eller d\u00f8e for blinkende Mordstaal,\nV\u00e6lger jeg hint. Dog lader mig f\u00f8rst fra snablede Bagstavn\nSynge min Svanesang, at min Siel kan inderligt styrkes\nEengang endnu af den himmelske Lyd, f\u00f8r D\u00f8den mig favner.\nSaa talt, vrantne tillod de den b\u00f8nligt talende Sanger\nEengang endnu at opl\u00f8fte sin R\u00f8st; men grumt deres \u00d8ren\nStopped de til med Vox, for ei at bev\u00e6ges ved Sangen.\nKoldt, forstokket de stode med Haan og blottede Dolken.\nMen ved den smeltende Lyras Klang de skummende B\u00f8lger\nStandsed den trodsige Flugt, Sydost-Stormvindene standsed,\nOg giennem B\u00f8lgerne ski\u00f8de Tritoner sig frem, og i Sivet\nHamadryader, og selve den s\u00f8lverbef\u00f8ddede Thetis\nH\u00e6vede fiernt giennem Blomsterskum sin sl\u00f8rede Tinding;\nAlle forundrede fro, ved den himmelskklingende Lyra.\nSelve den dybthenflagrende Maage, som sv\u00e6ver ad Havets\nRyg, for at fange sig smaae Insekter og Fisk til sin F\u00f8de,\nStandsed og lytted og svang sig fra Dybet til kneisende Vimpel,\nSatte sig der med Lyst og fornam de smeltende Toner.\nMen ubev\u00e6gelig stod den forh\u00e6rdede Flok. Da nedsprang\nSmilende Sangeren kiek i sin Pragt med sit gyldne Barbiton\nH\u00f8it i Haand mod Himlen rakt. Og fra ki\u00f8lige Tangbund\nSki\u00f8d en Delphin sig flux og frelste den hellige Sanger;\nGreb ham med smidige Stiert om sin Krop og satte ham stolt op\nH\u00f8it paa sin Ryg og bar ham i Land, over rullende B\u00f8lger.\n\u00c6ngstligt R\u00f8verne Flugten toge; men Eurus og Notus\nGalende fn\u00f8s, og foer hen, og bestormed med fraadende Vandskum\nD\u00e6kket brat, og splintred i Qvag den tumlende Skibsmast,\nVristed saa Roret forbittret fra sprukne Ki\u00f8l; men i Luften\nTrevled de flagrende Seil med forf\u00e6rdelig Latter, og snurred\nVraget i muddrede Grund, og henslog hver Planke paa Dybet.\nGreb saa med stormst\u00e6rk Haand om forh\u00e6rdede Nakke hver \u00e6ngstlig\nR\u00f8ver, og dukked ham dybt i det Pestluft aandende Havvand,\nKasted ham halvd\u00f8d saa til Straf paa korinthiske Strandbred.\n\nSaa sang h\u00f8it for Rudki\u00f8bings M\u00e6nd den fremmede Sanger.\nJasons Tog han fremdeles besang, om Helten som didfoer\nEfter et Guldskind. Her, Argonauternes Lige, med Stolthed\nDroge de nordiske M\u00e6nd, efter Purpur-Jordb\u00e6r paa Thorsing.\nAlle med Bifald bel\u00f8nned hans Qvad. Men flux fra sin Roerb\u00e6nk\nSkipperen foer, og fatted den v\u00e6gtige Stang, som ved Siden\nLaa, paa dens Ende med S\u00f8m, var f\u00e6stet en drabelig Jern-Krog;\nL\u00f8b saa i snablede Forstavn hen og st\u00f8dte den voldsomt,\nT\u00f8rnende fast, mellem spraglede Steen; thi brat under Thorsings\nBlomsterstrandbred Skibet indl\u00f8b i en magelig Havbugt.\nErikiden dem vented paa Stranden; med hiertelig Fryd han\nModtog Rudki\u00f8bings M\u00e6nd og de Fremmede, f\u00f8rte dem hurtigt\nInd i sin Hal, hvor beredt alt vinkte det qv\u00e6gende Maaltid.\nOg de ambrosiske B\u00e6r, i de aflangtfunklende Skaaler,\nSmilte med Purpursmiil, til Behag for den samlede Skare.\nOg deres H\u00e6nder de l\u00f8fted mod veltillavede Maaltid,\nMen da til Maden og Drikken var stilt den higende L\u00e6ngsel,\nMed Samtaler forlysted sig da de alvorlige K\u00e6mper.\nIndtil den r\u00f8dmende Sol sank ned bag d\u00e6mrende Skove."}