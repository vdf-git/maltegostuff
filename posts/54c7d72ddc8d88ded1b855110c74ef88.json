{"subject": "My Heart Is High Above", "text": "MY heart is high above, my body is full of bliss, \nFor I am set in luve as well as I would wiss \nI luve my lady pure and she luvis me again, \nI am her serviture, she is my soverane; \nShe is my very heart, I am her howp and heill, \nShe is my joy invart, I am her luvar leal; \nI am her bond and thrall, she is at my command; \nI am perpetual her man, both foot and hand; \nThe thing that may her please my body sall fulfil; \nQuhatever her disease, it does my body ill. \nMy bird, my bonny ane, my tender babe venust, \nMy luve, my life alane, my liking and my lust! \nWe interchange our hairtis in others armis soft, \nSpriteless we twa depairtis, usand our luvis oft. \nWe mourn when licht day dawis, we plain the nicht is short, 15\nWe curse the cock that crawis, that hinderis our disport. \nI glowffin up aghast, quhen I her miss on nicht, \nAnd in my oxter fast I find the bowster richt; \nThen languor on me lies like Morpheus the mair, \nQuhilk causes me uprise and to my sweet repair. \nAnd then is all the sorrow forth of remembrance \nThat ever I had a-forrow in luvis observance. \nThus never I do rest, so lusty a life I lead, \nQuhen that I list to test the well of womanheid. \nLuvaris in pain, I pray God send you sic remeid \nAs I have nicht and day, you to defend from deid! \nTherefore be ever true unto your ladies free, \nAnd they will on you rue as mine has done on me."}