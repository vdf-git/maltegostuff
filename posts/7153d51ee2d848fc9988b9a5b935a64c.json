{"subject": "J. F. Willumsen", "text": "Fra en gaade-opfyldt\n   Dr\u00f8mmesigerske\nvar hans Muse bleven\n   Bjergbestigerske.\n\nJotunheimens J\u00e6tte\n   rev sig i sit Sk\u00e6g:\nWillum vilde s\u00e6tte\n   ham mod Fjeldets V\u00e6g.\n\nMen vor Spot herhjemme\n   lo med Fynd og Klem:\n\u201eWillum, du kan rejse\n   til dit Jotunhjem!\"\n\n          *\n\nB\u00f8lgen bliver Pol-Is,\n   Sol-Ild bliver Kul.\nVerden er et Gaadebjerg\n   foruden Hak og Hul.\n\nKloden ejer Skatte,\n   Willum, Kister fuld.\nOg \u00d8resund har Skyllevand\n   til hele Clondykes Guld.\n\n          *\n\nDu har taget Skyller,\n   Willum, som en Mand\nStundum tror man, Verden\n   kun er Skyllevand.\n\nHele Stranden myldrer\n   for at kv\u00e6le V\u00e6rket\ni sit Dynd ... dog Manden\n   faar de ikke kv\u00e6rket\n\nMidt i Myldret staar du\n   proper som en Gud -\nnaar vi rolig skyller\n   Skyllevandet ud.\n\n           *\n\nFandt han Guld paa Fjeldet,\n   hvor ej Urt vil gro?\nFandt han det ved Porten\n   ind til D\u00f8dens Bo?\nHvis vi vilde plukke\n   B\u00f8lge, Vind og Lys -\nal vor Luft-Erobring\n   blev maaske et Gys.\n\nStundum var der Skrold-Is,\n   hvor hans Fylgje gik,\nbrast og blev et Dugglimt\n   under Solens Blik.\nBrus og bliv til Vove,\n   brist kun, tynde Is!\nNorner, som ej sove,\n   hindre M\u00e6nds Forlis.\n\n            *\n\nWillum Skattegraver,\n   str\u00e6b kun tillidsfuld!\nKattegat har Skyllevand\n   til mer end Clondykes Guld.\nDen, som graver dygtig,\n   ham er Lykken huld.\n\nStene, S\u00f8lv og Sager\n   fandt du mangen Gang.\nMen hvad er nu dette?\n   Hilse dig med Rette\nkan kun Sv\u00e6rde-Sang\n   ... Det var Skr\u00e6p, som klang!\n\n            *\n\nHvis dit H\u00f8vdingm\u00e6rke\n   her en Dag forsvandt,\nvar en Lysalf stegen\n   ned fra Bjergets Kant\nfor at s\u00f8ge Helten\n   ... l\u00e6nge ... til hun fandt!\nslaa sin Kappe om ham,\n   d\u00e6kke mildt hans Saar\nsom Valkyrie med sit lange, gyldne Haar."}