{"subject": "Et Suk fra Skoven", "text": "Forl\u00e6ngst er visnet mit lyse Hang,\nForl\u00e6ngst forstummet min Fuglesang -\nKun Ravnen kommer i Bl\u00e6st og Slud\nOg tynger min Gren og hviler sig ud;\nTil Tak den varsler med h\u00e6se Skrig,\nSom om den rundtom lugtede Liig:\nDen spaaer mig kun stakket min Foraarsdragt,\nOg Skovbundens yndige, stille Pragt;\nDen haaner min hv\u00e6lvede Sommersal,\nHvor Vinden vifter saa sund og sval;\nDen hv\u00e6ser, at jeg har Pengev\u00e6rd,\nMen ikke, saal\u00e6nge jeg dovner her,\nOg skriger, at nu har Fornuften talt,\nOg \u00d8xen ligger ved Roden alt. -\n\nAk! Mennesket lever \u2014 det husker jeg godt -\nDog \u201eikke af Mad og Drikke blot,\"\nDet bringer mig til Tr\u00f8st, thi ydmyg jeg troer,\nAt ogsaa jeg er et lille \u201eGuds Ord,\"\nSom aandigt i Menneskets Fryd har Deel -\nEn Spire til Skj\u00f8nhed i hans Sj\u00e6l:\nVi Begge har f\u00e6lleds Moder god,\nVed hendes Hjerte er knyttet min Rod,\nOg saarer han dybt sin Moders Barm -\nHun let kunde l\u00f8fte til Tugt sin Arm. -\n\nHvor mindes jeg glad de kj\u00e6rlige To,\nSom standsede her i min eensomme Ro!\nHan bad \u2014 og hun h\u00e6ved sin skj\u00f8nne Haand\nOg l\u00f8snede Lokkernes Silkebaand:\nDa rullede ned en Str\u00f8m saa fuld\nAf Frejas det lyse, bl\u00f8de Guld,\nAt Ynglingen stod som henrykt en Stund\nMed Guldet trykt til sin varme Mund; -\nHvad f\u00f8lte han da? mon gjerrig Sands\nTil Skatten at s\u00e6lge, naar den blev hans?\nNej \u2014 kom en Frister med Penge og Sax,\nJeg raaded ham bedst, om han flygtede strax: -\nEndnu h\u00e6vder Ynde og Skj\u00f8nhed sit Navn! -\nDet letter mit Sind! \u2014 nu fl\u00f8j min Ravn."}