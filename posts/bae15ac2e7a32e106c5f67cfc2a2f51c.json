{"subject": "Spring-Tide", "text": "Lenten ys come with love to toune,\nWith blosmen and with briddes roune,\nThat al this blisse bryngeth;\nDayes-eyes in this dales,\nNotes suete of nyhtegales,\nUch foul song singeth;\nThe threstelcoc him threteth oo,\nAway is huere wynter wo,\nWhen woderove springeth;\nThise foules singeth ferly fele,\nAnt wlyteth on huere wunne wele,\nThat all the wode ryngeth.\n\nThe rose rayleth hire rode,\nThe leves on the lyhte wode\nWaxen al with wille;\nThe mone mandeth hire bleo,\nThe lilie is lossom to seo,\nThe fenyl and the fille;\nWowes thise wilde drakes,\nMiles murgeth huere makes\nAse strem that striketh stille.\nMody meneth; so doth mo\n(Ichot ych am on of tho)\nFor loue that likes ille.\n\nThe mone mandeth hire lygt, \nSo doth the semly sonne bryht,\nWhen briddes singeth breme;\nDeawes donketh the dounes,\nDeores with huere derne rounes\nDomes for to deme;\nWormes woweth under cloude,\nWymmen waxeth wounder proude,\nSo wel hit wol hem seme,\nYef me shal wonte wille of on,\nThis wunne weole y wole forgon \nAnt wyht in wode be fleme."}