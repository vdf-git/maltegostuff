{"subject": "Den 1. Fabel. [Jeg, som mod Mennesker og Verdens onde S\u00e6der]", "text": "Jeg, som mod Mennesker og Verdens onde S\u00e6der\nUdt\u00f8mmet har min Geist, om Dyr og Planter qv\u00e6der.\nMin Luth omstemmed er, gir s\u00f8d og liflig Klang,\nJeg skurred, hvined f\u00f8r, nu qv\u00e6der Elskovs Sang.\nJeg gaaer fra St\u00e6der bort, og eensom Skove s\u00f8ger,\nMin matte Geist blant Dyr og Tr\u00e6er ikkun sp\u00f8ger,\nMin spidse Pen jeg skier paa anden Maade om,\nPoeter tryggest er, som gaaer i Barendom.\nDen store Phoebi S\u00f8n, som Veyen mig bereder,\nOm Folks Omskabelse til Dyr og Fugle qv\u00e6der.\nJeg siunger over det, som meere selsomt er,\nOm Besters Dannelse til store Mennesker.\nI gamle Dage for Saturni gyldne Alder,\nF\u00f8r St\u00e6der stiftedes, som man Regiering kalder,\nF\u00f8r Riis man flettede, f\u00f8r Kag oprettet blev,\nF\u00f8r man i haarde Staal og Marmor Love skrev,\nF\u00f8r man Metall og Steen begyndte at skattere,\nF\u00f8r Prisen faldt paa Dyd, og Guld blev agtet mere,\nF\u00f8rend GUds Billede blev usel Jordklimps Tr\u00e6l,\nOg man for H\u00f8yhed, Rang opofred Liv og Siel;\nF\u00f8rend man Slotte saae med Taarned-mured St\u00e6der,\nSom vel hos Verdens B\u00f8rn Zirat for Jorden heeder,\nMen dog som Bylder paa et Legem agtes kand,\nOs breider Vellyst, Frygt og unaturlig Stand;\nF\u00f8r man saae Mennesker om mit og dit at tviste,\nF\u00f8rend Astr\u00e6a sig fra Jorden maatte liste;\nDa Hyrde-Levned kun paa Jorden havde Sted,\nOg Marken eene med Naturens Ziir var kl\u00e6d,\nF\u00f8rend man foretog med hvasse Plov at bore\nIgiennem Jordens Rygg, og den med Harven saare,\nF\u00f8r skarpen Spade-Jern i Jordens Muld og Sand\nBlev trykked ned udaf den kroged Agermand;\nF\u00f8r ranke Tr\u00e6er blev f\u00e6ldt om i gr\u00f8nne Skove,\nFor over Havet sig med Mennesker at vove;\nHvert Lands Indbygger kun sin egen Strandbred saae,\nOg Reyse-Feber ey var Verden kommen paa;\nDa hver sig n\u00f8ye lod allene med sin Mage,\nHyrdindens Attraae kun var Hyrden at behage;\nDa man paa Ja og Ney hinanden troed lett,\nOg H\u00e6nders Rekkelse var meer end Vexel-Rett:\nSee, da jeg finder Dyr at have kunnet tale.\nEn \u00d8rn til anden \u00d8rn, en Svale til en Svale\nSin Elskov eene ey, sin Vrede, Sorg og Fryd\nTilkiende gav ved Skrig og ved et qvidrend Lyd;\nEt Esel ey sin Tarv alleene ved at skryde,\nVed logrend Svands en Hund sit Venskab at tilbyde;\nEn Hest ey eene ved sin Vrinsken, stampend Fod\nSin stridbar Fyrighed, sit Hierte vise lod;\nEn Bremse eene ey sin Attraae ved at snurre,\nEn Turtel-Due kun sin Sorrig ved at kurre,\nEn Nattergal ved Sang, ski\u00f8nt paa adskillig Viis,\nEy eene breded ud det yndig Foraars-Priis;\nMen hvert et Dyr, hver Fugl, hvert Tr\u00e6, hvad laae paa Hierte,\nSin Elskov, sin Foragt, sin Gl\u00e6de, Sorg og Smerte,\nSin Koldhed og sin Ild forklarede med Ord,\nSaa intet indtil Tr\u00e6e um\u00e6lend var paa Jord.\nEn L\u00f8ve taled om sin Magt med anden L\u00f8ve,\nEn Ulv med anden Ulv da raadslog om at r\u00f8ve,\nEt Tr\u00e6, en Plante da beklagede i Sang,\nAt Himlen havde dem betaget Flugt og Gang.\nFor andre Fugle da en \u00d8rn, en H\u00f8g, en Glente\nPr\u00e6dikkede med Ord om voldsom Regimente.\nEn Nattergal i Sang da prised Myrens Dyd,\nEn Myre talede om Nattergalens Lyd.\nEn Rev dicterede i konstig, zirlig Tale\nPaa H\u00f8i, i Skov, i Lund Pr\u00e6cepta om Morale,\nOg vised andre Dyr heel grundig og med Flid\nVey til Forfremmelse og H\u00f8yhed samme Tid.\nEn Gaas fortaalte Nyt til Fuglene paa Vandet,\nS\u00f8e-Tidend gav igien til Dyrene paa Landet,\nVed L\u00f8gn, ved Sandhed nu fortiente Straf, nu Tak;\nL\u00f8s Tale derfor man da kaldte Gaase-Snak.\nOm Skaden jeg i s\u00e6r i gamle Skrifter l\u00e6ser,\nAt den har dr\u00e6bet Dyr med lange Parentheser,\nDens Mund l\u00f8b som et Hiul, den kunde tale meer,\nEnd nu blant Mennesker den l\u00e6rdeste Barbeer.\nKort, hvert et Dyr, hver Fisk, hver Fugl, hvert Tr\u00e6, hver Plante\nVed Talen giorde Pagt, til Venskab sig forbandte,\nErkl\u00e6rede nu Krig, nu slutted Forbund, Fred,\nUdtrykkede med Ord nu Had, nu Kierlighed .\nPriapus, Flora, Pan, Sylvanus da jeg finder\nAf dennem dyrked mest blant Guder og Gudinder;\nDen store Skov-Gud Pan de \u00e6rede i s\u00e6r,\nHan var blant dennem, som blant Hyrder Jupiter.\nMen slige Tider dog for Dyr ey vared l\u00e6nge;\nThi Jupiter fornam Skov-Guder sig at m\u00e6nge\nFor sterkt med Myndighed i Verdens Herredom,\nIndskr\u00e6nkte deres Magt, ja gandske st\u00f8dte om,\nI det paa Planter, Dyr og Fugl han T\u00f8mme lagde,\nEn evig Tausheds Dom i Ivrighed afsagde,\nSaa Skov-Veltalenhed forvandlet blev til Lyd.\nDog tabte Dyret ey med Maalet all sin Dyd:\nMan \u00c6delhiertighed hos L\u00f8ven endnu finder,\nTil Troe, Oprigtighed en Hund sig og forbinder,\nEn Elephant som Muur staaer endnu udi Strid,\nEn Myre endnu seer paa den tilkommen Tid,\nDen s\u00f8de Nattergal For-Aarets Priis udsiunger\nDen mindste Fugl med Flid opkl\u00e6kker sine Unger,\nJa en um\u00e6lend Rev er endnu en Statist,\nSig teer i Skov og Lund en fiin Machiavellist.\nEn tyk Form\u00f8rkelse dog Maalets Tab opv\u00e6kker,\nSaa man ey L\u00e6rdom meer af Dyrets S\u00e6der tr\u00e6kker.\nMan kand ey skrive meer om Skovens Zirlighed,\nOm Dyrets Politie i Orlog og i Fred.\nMan deeler saadan Tid i fire store Alder:\nEn Guld-, en S\u00f8lv-, en Jern-, og sidste Leer- man kalder.\nI f\u00f8rste Alder var i Skoven Eenighed,\nMan vidste Forskiel ey imellem Krig og Fred.\nMen i S\u00f8lv-Alderen begyndte sig at snige\nHad, Avind, Svig og List og hemmelige Krige,\nSaa man Naturens Lov ey n\u00f8ye tog i agt,\nCupido \u00f8ved' og sin Tyrannie og Magt."}