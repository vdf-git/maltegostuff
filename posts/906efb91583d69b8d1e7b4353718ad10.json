{"subject": "Freiers Sang ved Kilden", "text": "Du Ungersvend, som sukker taus med blegen Kind,\nFordi ei Freya signer dit Bryst,\nFordi du ei kan b\u00f8ie stolten Piges Sind,\nFordi dig Vaaren n\u00e6gter sin Lyst;\nKlag ei over Frey, hun deler din Qval,\nSelv hun s\u00f8rger i Lunden saare,\nSelv hun f\u00e6lder den gyldne Taare,\nEensom forladt i L\u00f8vets Dal.\n\nVist Elskovs Fryd med ingen Gl\u00e6de lignes maa;\nMen Elskov ligner en Vaar i Nord:\nNaar een Dag Solen skinner fra sin Himmel blaa,\nTre Dage Slud omsl\u00f8rer vor Jord.\nFor een lille Fugl, som siunger i Dal,\nFindes der ti, som h\u00e6sligt pibe.\nRundtom qviddre Spurv og Vibe,\nSielden fl\u00f8iter en Nattergal.\n\nOg sielden findes ret en deilig Lilievand;\nMen har du nu henrykt fundet Een;\nMaaskee hun dog er ond, og har en slet Forstand,\nFrugt b\u00e6rer ei hver Blomstergreen.\nMen har hun Ski\u00f8nhed, og er hun bold,\nDog ei din Gl\u00e6de du forkynder,\nThi grusomt hun en Anden ynder,\nOg vender din Elskov Ryggen kold.\n\nHvor meget sig i Verden dog forene maa,\nFor Elskoven ret at trylle frem!\nF\u00f8rst: et Par Hierter, som hinanden vel forstaae,\nSaa Ynde, som ledsager dem;\nSaa Maanen med sin Straale ned\nI Vaaren, giennem B\u00f8gens Grene;\nSaa at de tr\u00e6ffes kan allene, -\nSaa Kys, \u2014 og saa Uskyldighed!"}