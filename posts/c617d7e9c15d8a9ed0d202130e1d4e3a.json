{"subject": "Song\u2014braw Lads O' Gala Water -", "text": "BRAW, braw lads on Yarrow-braes,\nThey rove amang the blooming heather;\nBut Yarrow braes, nor Ettrick shaws\nCan match the lads o' Galla Water.\nBut there is ane, a secret ane,\nAboon them a' I loe him better;\nAnd I'll be his, and he'll be mine,\nThe bonie lad o' Galla Water.\nAltho' his daddie was nae laird,\nAnd tho' I hae nae meikle tocher,\nYet rich in kindest, truest love,\nWe'll tent our flocks by Galla Water.\nIt ne'er was wealth, it ne'er was wealth,\nThat coft contentment, peace, or pleasure;\nThe bands and bliss o' mutual love,\nO that's the chiefest warld's treasure."}