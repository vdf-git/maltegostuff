{"subject": "Ab Usay Chaha To Chaha Her Tarah Ke Haal Main", "text": "Ab Usay Chaha To Chaha Her Tarah Ke Haal Main\nHer Tarah Ka Husn Dekha Uss Ke Khad-O-Khaal Main\n\nChal Rahi Hai Ye Zameen Zandaa'n Ki Chakki Ki Tarah\nPiss Rahay Hain Log Kia Kia Iss Ke Maah-O-Saal Main\n\nMisl-E-Maahi Waqt Ke Haathon Se Phisli To Buhat\nPhans Gai Aaker Jawani Jhurrion Ke Jaal Main\n\nInteha'on Per Rahay Hum Darmiaan Thehray Nahi\nAasmaan Ki Auj Per Ya Gir Gaye Pataal Main\n\nYe Bhi Kia Insaaf Hai Ay Munsif-E-Wasl-O-Firaaq\nUss Ki Aadhi Bhi Jhalak Dekhi Na Pooray Saal Main\n\nIbtida Se Hashr Tak Sab Teen Pinj'ron Main Hain Qaid\nKoi Maazi, Koi Mustaqbil Main, Koi Haal Main\n\nTeen Sau PainsaTh (365) Dareechay Waqf Sooraj Ke Leay\nChaand Ki Khatir Bani Baara'dari Her Saal Main\n\nMainay Socha Tha Kisi Ko Main Dhoka Doon Adeem\nShakl Apni He Nazar Aai Sabhi Ashkaal Main"}