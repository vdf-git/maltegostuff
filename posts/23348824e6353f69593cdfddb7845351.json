{"subject": "Klodens Sange", "text": "Pragtfulde Somre, under Parkens Grene,\nIld i hvert \u00d8je, Sk\u00e6mt og munter Kiv,\nkun under Roser glimted Ufreds Kniv.\nDer dryssed Dug paa Planter, Dyr og Stene.\nOg L\u00e6rdom var et saligt Tidsfordriv,\nved Frue Kirke oprejst sov Athene.\nForf\u00e6ngelighed, Aandsmod, sk\u00f8nt Bedrag!\nVi dr\u00f8mte om en Kilde Hippokrene.\n\nMen dobbelt Skydning v\u00e6kked os en Dag,\nog Giftgas br\u00e6ndte Sv\u00e6lg og \u00d8jenvipper,\nvi sloges i Moradser ... som ved Ypres!\n\nMan kan ei h\u00f8re i en dobbelt Ild,\nmens Shrapnells, springende paa alle Kanter,\nelektriserer Stene, Dyr og Planter.\nMan f\u00f8ler paa sig selv ... om man er til? \u2014 Hurrah!\n\nMed D\u00f8den og Sergentens Raab i H\u00e6lene,\ni Vand til Halsen, men med Ild i Sj\u00e6lene\ngaar Tropperne i R\u00e6dslens Kanonade,\nog sp\u00e6ndt og h\u00e6rdet synger Jordens Flade \u2014 Hurrah!"}