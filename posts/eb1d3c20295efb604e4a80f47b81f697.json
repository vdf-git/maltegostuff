{"subject": "Jeg lever vel tilfreds", "text": "Jeg lever vel tilfreds\nMed Ski\u00e6bnen allesteds;\n  At ingen gaaer mig over\n  I Lyst, naar Lykken sover,\nDerom slaaer jeg til Veds.\n\nJeg leer af Snik og Snak.\nAf lumpen Slader-Pak;\n  Reen Sandhed selv bekr\u00e6fter,\n  Paa mig end ikke h\u00e6fter\nDen st\u00f8rste L\u00f8gne-Klak.\n\nJeg leer af Hykle-Smiil,\nSom har sin skjulte Stiil;\n  Mit Bryst har Troskab inde,\n  Paa den skal ingen finde,\nHvor Falskhed sk\u00f8d sin Piil.\n\nJeg leer af giftig Had.\nAf Avinds visne Rad;\n  Jeg har min Roe, jeg m\u00e6ttes,\n  Hvor Rang og Rigdom tr\u00e6ttes\nVed kostbar Viin og Mad.\n\nJeg leer af al Foragt.\nAf Stoltheds Trods og Magt;\n  De Store seer mig mindre,\n  Men det kan ikke hindre:\nKi\u00e6kt Mod er uforsagt.\n\nJeg leer af Lumskheds Aand\nOg Mynt i krummet Haand;\n  Lad gylden Kugler st\u00f8bes,\n  Min Pligt kan ikke ki\u00f8bes\nTil Ondskabs Aag og Baand.\n\nJeg lever, og jeg leer,\nForn\u00f8yet, hvad mig skeer;\n  Kun den er vel, der ski\u00f8nner\n  Hvor ilde Verden l\u00f8nner;\nJeg lever, og jeg leer,\nForn\u00f8yet, hvad der skeer."}