{"subject": "Maggie", "text": "MAGGIE, I ken that ye are happed in glory\nAn nane can gar ye greet;\nThe joys o Heeven are evermair afore ye,\nIt's licht aboot yer feet.\nI ken nae waefu thochts can e'er be near ye\nNor sorrow fash yer mind,\nIn yon braw place they winna let ye weary\nFor him ye left behind.\nThae nichts an days when duil seems mair nor dooble\nI'll need to dae my best,\nFor aye ye teuk the hauf o ilka trouble,\nAn noo I'd hae ye rest.\nYer hert'll be the same hert since yer flittin,\nGin auld love disna tire,\nSae dinna leuk an see yer lad that's sittin\nHis lane aside the fire.\nThe sky is keen wi dancin stars in plenty,\nThe New Year frost is strang;\nBut, O my lass! because the Auld Year kent ye\nI'm sweir to let it gang!\nBut time drives forrit; an on ilk December\nThere waits a New Year yet,\nAn naething bides but what oor he'rts remember-\nMaggie, ye'll na forget?"}