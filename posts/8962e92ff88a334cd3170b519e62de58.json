{"subject": "I Verden mon v\u00e6re de Sygdomme to", "text": "I Verden mon v\u00e6re de Sygdomme to,\nSom Verden kan aldrig helbrede,\nOg den, som de pine, dog Rist eller Ro\nEi har, mens han f\u00e6rdes hernede,\nOg mindre forsand\nI D\u00f8dninge-Land,\nThi Synden og D\u00f8den de hede!\nDen F\u00f8rste er Moder, den Anden er S\u00f8n,\nDe ere fuldgamle af Alder,\nDog synes den Kvinde saa ung og saa ski\u00f8n,\nHun kurrer, Hun lokker og kalder,\nHun reder saa bl\u00f8dt,\nOg smiler saa s\u00f8dt,\nHver K\u00e6mpe som flyer ei, han falder!\nHeel listig den Ski\u00f8ge forvender sit Navn,\nHun kalder sig Gammen og Gl\u00e6de,\nSin Slave hun kryster og ki\u00e6rlig i Favn,\nPaa Roser hun byder ham tr\u00e6de,\nHvert Kys er en Piil\nMed Helvedes Smiil,\nDet er paa Guds Roser han tr\u00e6der!\nMed blegnede Kinder og rynkede Bryn\nDa vorder den Synder saa bange,\nThi for ham sig l\u00f8fter et grueligt Syn,\nEn Beenrad han seer at fremgange!\nSee, det er min S\u00f8n,\nHun hvisker i L\u00f8n,\nGi\u00f8r Kn\u00e6fald, for du er hans Fange!\nHan haver ei Bue, han haver ei Sv\u00e6rd,\nHans Vaaben er Fingrene kolde,\nMen komme de Fingre til Hjerterne n\u00e6r,\nDa b\u00e6ve de K\u00e6mper saa bolde,\nOg ham til Foragt\nEr keiserlig Vagt\nHan leer kun ad Mure og Volde!\nDen Synder han byder det r\u00f8deste Guld,\nFor L\u00e6gedom i sin Elende,\nTil \u00d8inene briste, han stirrer paa Muld,\nHvor Ormen sig kalder hans Fr\u00e6nde,\nMod D\u00f8den dog groer\nEi Urter paa Jord,\nDet maae alle L\u00e6ger bekiende!\nO Synder! du maa da for Beenraden flye,\nMen ikkun omsonst er din M\u00f8ie,\nHan f\u00f8lger dig fast, naar du reiser af By,\nDu seer ham med lukkede \u00d8ie!\nDog h\u00f8r, om du vil,\nEt underligt Spil,\nMed ham, som ei Taarer kan b\u00f8ie!\nJa, troe mig, jeg veed dog, hvor Urter mon groe,\nMed synderlig Styrke og Evne,\nSom m\u00e6gte at l\u00e6ge de Sygdomme to,\nKun maa til det Fjerne du st\u00e6vne,\nThi de voxe ei\nPaa Alfare-Vei,\nEi heller paa Marken hin j\u00e6vne!\nPaa skaldede Hede der stander et Tr\u00e6\nMed Grene fuldt\u00f8rre og tunge,\nDer spirer og blomstrer en Urt i dets L\u00e6,\nHvis Kr\u00e6fter Guds Engle besjunge!\nDog er den ei s\u00f8d,\nDen Valmue r\u00f8d,\nDen bider og br\u00e6nder paa Tunge!\nMen lad den kun br\u00e6nde og bide fuldhvast,\nRod-Saften gi\u00f8r Tungerne rene,\nPaa Golgathas Hede oprandt den i Hast,\nVed Duggen fra Kors-Tr\u00e6ets Grene,\nSom Purpur saa ski\u00f8n,\nVed Blod af Guds S\u00f8n,\nSom Helbred os vilde forlene!\nDet er dog ei Urten, som br\u00e6nder dig saa,\nMen Giften fra forrige Dage,\nMed Synd er den kommet, med Sorg maa den gaae,\nO, lad dig kun ikke bedrage!\nDet hvisker fuldtit:\nDen Urt, du har bidt,\nUdspyt den, saa stilles din Plage!\nV\u00e6r d\u00f8v, om du ellers din Sj\u00e6l haver ki\u00e6r!\nDe Stemmer fra Afgrunden komme!\nVed Golgatha ligger en Urtegaard n\u00e6r,\nDer voxer den lifligste Blomme!\nYdmyget i Sind,\nGak med mig derind!\nDet dages, D\u00f8ds-Natten er omme!\nSee vist paa den Grav! den er hugget i Steen!\nMon Blomster kan voxe derinde?\nDet klinger heel s\u00e6rt, mellem D\u00f8dninge-Been\nEn Urt imod D\u00f8den at finde;\nDog, tvivl ei, men troe!\nI Grav maa den groe,\nOm Livet skal D\u00f8d overvinde!\nI Graven sig hviled en Herre saa bold,\nFra Korset paa Golgathas Hede,\nHan for vore Synder tog D\u00f8den i Sold,\nOg planted Livs-Urten hernede:\nDa klar Han opstod,\nSig under hans Fod\nKors-Lilien saaes udbrede!\nDens Duft over Blomsternes alle er s\u00f8d,\nDens Blade, o see, hvor de prange!\nDe straale, saa huusvild den dagskye D\u00f8d\nEr vorden i Skyggedals-Vange;\nTag Blomsten i Haand\nMed haabefuld Aand,\nDa h\u00f8rer du Paradis-Sange!"}