{"subject": "De Forelskede", "text": "I Sommeraftnens milde\nOg svalende Ro\nJeg fulgte ganske stille\nDe lykkelige To:\nHans Blik sig frejdigt h\u00e6ved -\nLyksalig saae hun ud,\nOg over Begge sv\u00e6ved\nOlympens lille Gud;\n\nOg, som naar Venus truer\nPaa hendes Himmelflugt,\nOg flux de vilde Duer\nMaae lystre Tvang og Tugt -\nSaa brugte han fraoven\nEn T\u00f8mme, luftigt snoet,\nOg styred ind i Skoven -\nDen smilende Despot.\n\nI Solens Aftenr\u00f8de\nSig r\u00f8rte B\u00f8gens Hang\nOg hilste Gudens M\u00f8de\nMed Duft og Fuglesang:\nBag Stammen standsed Hjorten\nPaa Springet til sit Hjem,\nOg frygtsom titted Morten\nFra Bregnerne frem. -\n\nTrods Paradisets \u00d8gle\nStaaer Eden nu som f\u00f8r,\nOg Guden har en N\u00f8gle\nTil Havens skjulte D\u00f8r:\nOg elske To hverandre,\nOg ret af Hjertets Grund,\nDa faae de Lov at vandre\nDerind en liden Stund;\n\nOg Minderne! de tindre\nSom gyldne Stjerner smaa -\nEt \u00f8mt: \u201eKan du erindre?\"\nVil aldrig Ende faae:\nHvad Amor fik at h\u00f8re\nVel tusind Gang i Rad,\nHan smukt maa laane \u00d8re -\nHan kan det udenad!\n\nOg med nyfigne Blikke\nJeg op til Guden saae -\nHan kjeded sig dog ikke,\nDen himmelske Smaa!\nHan brugte Piil og Bue,\nOg intet Dyr blev fri,\nSelv Myren i sin Tue\nGik ikke Ram forbi. -\n\nImidlertid sig b\u00f8jed\nMed Ynde Pigen ned,\nOg rundtom s\u00f8gte \u00d8jet\nEn Blomst i Gr\u00e6ssets Bed,\nOg med sin S\u00f8de Stemme\nHun gav den til sin Ven,\nJeg h\u00f8rte \u201ealdrig glemme!\" -\nSaa d\u00f8de Lyden hen.\n\nOg Han, den henrykt glade,\nTog frem en siirlig Bog,\nOg mellem hvide Blade\nDen fandt en kj\u00e6rlig Krog:\nMen ak, de falske Vinde!\nEt lille Brev fl\u00f8j ud,\nSom ogsaa laa derinde -\nEt blegt, d\u00e6monisk Bud!\n\nDet faldt for hendes F\u00f8dder,\nHun bukkede sig alt -\nHan greb det som paa Gl\u00f8der,\nSom om det Livet gjaldt:\nHun bad \u2014 hun vilde vide! -\nHun fordrede med Harm, -\nTilsidst hun fra hans Side\nSled l\u00f8s med Graad sin Arm.\n\nJeg saae til Guden atter,\nOg n\u00e6sten sorrigfuld -\nDa h\u00f8rte jeg hans Latter\nI Aftenens Guld:\nDen klang i B\u00f8gesalen\nSom lifligt Kildev\u00e6ld\nOg som naar Nattergalen\nSlaaer Triller s\u00f8dt i Qv\u00e6ld.\n\nMed Pilen ned han peged -\nDer stod hun alt en Stund\nOg l\u00e6ste \u2014 og bev\u00e6ged\nSin nydelige Mund:\nHun tyded Brevets Runer,\nOg Smilet kom paany,\nOg alle Elskovs Luner\nTog Flugt i vilden Sky!\n\nHun trak ham til sit Hjerte\nMed overgivent Sind\nOg kyssed bort hans Smerte\nOg Blusset paa hans Kind;\nMen Brevet blev forinden\nTil Sommerfugle smaa,\nSom boltred sig i Vinden\nMed hvide Vinger paa. -\n\nPaany i Elskovsdr\u00f8mme\nF\u00f8rte dem Guden blindt\nAlt ved sin gyldne T\u00f8mme\nI Skovens Labyrinth:\nDa s\u00e6nked L\u00f8v og Grene\nSit gr\u00f8nne T\u00e6ppe tyst\nOg lod mig staae alene\nMed L\u00e6ngsler i mit Bryst; -\n\nOg Brevet? Naar jeg s\u00f8gte\nOg mindste Stykke fandt,\nKom flux en Vind og sp\u00f8gte\nOg tog det og forsvandt, -\nEt greb jeg ved dets Hale,\nOg det beholdt jeg dog:\nDer stod et plumpt \u201ebetale\"\nOg \u2014 jeg blev lige klog!"}