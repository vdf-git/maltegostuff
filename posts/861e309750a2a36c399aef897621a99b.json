{"subject": "Til Dana", "text": "Dana! hvis i Sangens Aftenr\u00f8de\n    Skialden, truffen af en doppelt Piil,\nS\u00f8dtveemodig ei sig kan forbl\u00f8de,\n    Uden mindste Tr\u00e6k af bittert Smil,\nD\u00f8m, trods et Par r\u00f8rte Strenges Smerte,\nBittert ei hans danske Harpes Hierte!\n    Ki\u00e6rlighed til Ski\u00f8nt \u2014 til H\u00e6sligt Had -\n    I hver Livets Have f\u00f8lges ad.\nRosen selv jo, Blomsters hulde Dronning,\n    Har paa sp\u00e6den Stengel Odd ved Odd;\nBien samler vel til Kuben Honning -\n    Men mod Snegle har den og en Brodd.\nPaa Dit Alter str\u00f8er han Rosens Blade,\n    Tornene kun for dets Fienders Fied;\n    Smiler end Du aldrig til ham ned,\nKan den fromme Skiald dog eene hade\n    Hvad Dit Tempels Hegn vil bryde ned."}