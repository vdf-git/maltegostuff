{"subject": "Mabalel", "text": "Vinnig langs die paadjie trippel Mabal\u00eal;\nvrolik klink die liedjie\nwat die klingelinge van haar enkelringe vergesel.\nOp die voetpad sy alleen,\nmet die skadu's om haar heen;\nop haar kop die kruik gelig\nin gedienstig' ewewig.\nGolwend kleur die hemelboog,\nstadig sterf die laaste lig,\nen van verre deur die skermmure\nwinkend blink die eerste vure.\n\nWydgestrek in eensaam' vrede\nl\u00ea Rakwen', die stille, brede;\nglansend in die westerpraal,\nmet \u2018n ceintuur in sy diepte van koraal.\nEn die witgepluimde riet\nsing \u2018n treurig' wiegelied,\nen buigend vleg \u2018n wilwersoom al om\ndie diepgespie\u00eblde hemelkom.\n\nWag, wag, Mabel\u00eal!\nIs daar niks wat jou vertel-\nis daar niks wat deur die duister\nbang en dringend in jou ore fluister\nvan die vreeslike gesel\nwat jou vrolik' lied beluister,\nwat jou spoor hou, Mabal\u00eal?\nWord jy niks gewaar\nvan 'n dreigende gevaar?\nVoel jy nog nie, kil en snood,\nOm jou hart die skadu van die dood?\n\nVer benee die palmietstele\nin die bloue duister wag Lalele,\nkwintessens van alles boos,\ndie Wreedheid self, meedo\u00ebnloos;\nmet lydsaamheid wat alles kan ontbeer,\nwat tyd en toeval kan trotseer;\nwat seker as die Noodlot van sy dag\nstil-wakker in die diepte op sy ure wag.\nDeur winterkou en somergloed,\ndeur blankend' droogte en swelgend' vloed,\ndeur al die kerende taf'rele,\nin sy diepte wag Lalele.\n\nAs die straaltjie in die sand\ndeur 'n vlam-geskroeide land\ntussen walle dor en vaal\nskaars die rotse van Rakwena haal,\nen die hulsels van die riet\n'n rouband bind van swart verdriet\nom die groenbedekte kuil\nwaar die laaste water skuil\nen die sugtend' wind versmag\ndeur 'n woedend' son verkrag, -\nroerloos by die skepplek hou Lalele wag!\n\nEn wanneer in donker nagte\nrasend losbreek al die magte\nvan geweld en storm en vloed,\nen Rakwen' omring van angsgeskreeu,\nsmagtend sig nog eens te wreek,\nsoos 'n swaar gekweste leeu\nswart en brullend deur die bome breek; -\nblinkend uit die donker kolk, -\nvlieg 'n vlammend' dolk, -\nwat deur stormbanke dig\n'n w\u00eareld van verwoeste loof verlig -\nongeroer deur al die groot krakele\nin sy diepte wag Lalele!\n\nDroom sy op die kantjie, Mabal\u00eal,\ntot haar hart verlangend swel;\nin haar peinse ongedeer,\nstaar sy in die diepte neer,\nstaar sy in die spie\u00eblgewelf\nmet die donker reeds omsoom -\ntot sy, dromend, self\ndeel word van \u2018n salig' droom;\nuit die w\u00eareld omgekeer\nlokkend lag haar beeldjie weer.\n\nStadig deur die rietpensele\nopwaarts uit die diepte rys Lalele.\n\nSkud jou wakker, Mabal\u00eal!\nSien jy nie die skadu opwaarts wel?\nNaar die hoogwal, Mabal\u00eal!\nHou jou mymering vir later -\nnooit had vyg of wilg in water\nso 'n gespie\u00eblde metgesel!\nNooit 'n skrikbeeld uit die holte van die nag,\nwat die dromer sug doen na die dag;\nnooit onheilige gedaante uit die diepte van die hel\nhalf so dreigend, half so fel\nas di\u00e9 skadu, Mabal\u00eal,\nas di\u00e9 skadu, wat benee jou\nuit die diepte opwaarts wel.\n\nVoor jou voete, Mabal\u00eal,\ndeur die westergloor verhel,\nwaar jy onbedagsaam staar,\nsonder ooit gedagte van gevaar,\nuit die stroomweg stadig\ndryf 'n halfverdrinkte blaar.\n\nHad jy spiere van 'n tier,\nof die vlerke van 'n gier,\nmeidjie, niks sou dit jou baar,\nwant te lank het jy gewag - te laat!\nUit die spie\u00eblvlak omhoog\nbars 'n skuimend' waterboog;\nOor Rakwena, kalm en breed,\nGalm 'n enkel angsvol' kreet;\nen dan saggies weer\noor alles sak die stilte neer.\n\nWinkend deur die skermmure\nhelder blink die voornagvure.\nUit die donker stilte, skel,\nklink geroep na Mabal\u00eal\nen die rotse antwoord weer;\nmaar terugkom sal sy ... nimmermeer.\n\nStadig deur die rietpensele\nnaar die diepte sak Lalele."}