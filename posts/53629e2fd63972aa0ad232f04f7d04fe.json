{"subject": "Auld Robin Gray", "text": "When the sheep are in the fauld, and the kye at hame,\nAnd a' the warld to rest are gane,\nThe waes o' my heart fa' in showers frae my e'e,\nWhile my gudeman lies sound by me.\n\nYoung Jamie lo'ed me weel, and sought me for his bride;\nBut saving a croun he had naething else beside:\nTo make the croun a pund, young Jamie gaed to sea;\nAnd the croun and the pund were baith for me.\n\nHe hadna been awa' a week but only twa,\nWhen my father brak his arm, and the kye was stown awa';\nMy mother she fell sick, - and my Jamie at the sea -\nAnd auld Robin Gray came a-courtin' me.\n\nMy father couldna work, and my mother couldna spin;\nI toiled day and night, but their bread I couldna win;\nAuld Rob maintained them baith, and wi' tears in his e'e\nSaid, 'Jennie, for their sakes, O, marry me!'\n\nMy heart it said nay; I looked for Jamie back;\nBut the wind it blew high, and the ship it was a wrack;\nHis ship it was a wrack - Why didna Jamie dee?\nOr why do I live to cry, Wae's me!\n\nMy father urged me sair: my mother didna speak;\nBut she looked in my face till my heart was like to break:\nThey gi'ed him my hand, though my heart was in the sea;\nSae auld Robin Gray he was gudeman to me.\n\nI hadna been a wife a week but only four,\nWhen mournfu' as I sat on the stane at the door,\nI saw my Jamie's wraith, - for I couldna think it he,\nTill he said, 'I'm come hame to marry thee.'\n\nO, sair, sair did we greet, and muckle did we say;\nWe took but ae kiss, and we tore ourselves away:\nI wish that I were dead, but I'm no like to dee;\nAnd why was I born to say, Wae's me!\n\nI gang like a ghaist, and I carena to spin;\nI daurna think on Jamie, for that wad be a sin;\nBut I'll do my best a gude wife aye to be,\nFor auld Robin Gray he is kind unto me."}