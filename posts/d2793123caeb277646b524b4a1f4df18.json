{"subject": "HET SCHRIJVERKE (GYRINUS NATANS)", "text": "krinklende winklende waterding, \n              met 't zwarte kabotseken aan, \nwat zien ik toch geren uw kopke flink \n              al schrijven op 't waterke gaan! \nGij leeft en gij roert en gij loopt zoo snel, \n              al zie 'k u noch arrem noch been; \ngij wendt en gij weet uwen weg zoo wel, \n              al zie 'k u geen ooge, geen \u00e9\u00e9n. \nWat waart, of wat zijt, of wat zult gij zijn? \n              Verklaar het en zeg het mij, toe! \nWat zijt gij toch, blinkende knopke fijn, \n              dat nimmer van schrijven zijt moe ? \nGij loopt over 't spegelend water klaar, \n              en 't water niet m\u00e9\u00e9r en verroert \ndan of het een gladdige windtje waar, \n              dat stille over 't waterke voert. \no Schrijverkes, schrijverkes, zegt mij dan, \u2014 \n              met twintigen zijt gij en meer, \nen is er geen een die 't mij zeggen kan: \u2014 \n              Wat schrijft en wat schrijft gij zoo zeer? \nGij schrijft, en 't en staat in het water niet, \n              gij schrijft, en 't is uit en 't is weg; \ngeen Christen en weet er wat dat bediedt: \n              och, schrijverke, zeg het mij, zeg! \nZijn 't visselkes daar ge van schrijven moet? \n              Zijn 't kruidekes daar ge van schrijft? \nZijn 't keikes of bladtjes of blomkes zoet, \n              of 't water, waarop dat ge drijft? \nZijn 't vogelkes, kwietlende klachtgepiep, \n              of is 'et het blauwe gewelf, \ndat onder en boven u blinkt, zoo diep, \n              of is het u, schrijverken, zelf ? \nEn 't krinklende winklende waterding, \n              met 't zwarte kapoteken aan, \nhet stelde en het rechtte zijne oorkes flink, \n              en 't bleef daar een stondeke staan: \n\u00abWij schrijven,\u00bb zoo sprak het, \u00abal krinklen af \n              het gene onze Meester, weleer, \nons makend en leerend, te schrijven gaf, \n              \u00e9\u00e9n lesse, niet min nochte meer; \nwij schrijven, en kunt gij die lesse toch \n              niet lezen, en zijt gij zoo bot? \nWij schrijven, herschrijven en schrijven n\u00f3g, \n              den heiligen Name van God!\u00bb"}