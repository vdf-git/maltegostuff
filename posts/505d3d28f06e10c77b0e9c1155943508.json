{"subject": "En Vision", "text": "To store Dyr i Luften tumle sig\nI kj\u00e6rligt Favntag, stundom og i Kamp:\nBlaaskimlen, det bev\u00e6gelige Hav,\nMed mange Rynker paa sin brede Hud,\nMed mange R\u00e6dsler i det dybe Skj\u00f8d; -\nJevnsides ligger kulsort Hoppe strakt,\nDen dovne Jord med lysgr\u00f8nt Skaberak.\nNaar Skimlen stundom truer med sin Tand,\nDa ryster Hoppen utaalmodigt sig,\nOg Ilden spruder af dens N\u00e6seboer. -\nJeg elsker begge Dyr.\n                     Det Middag var;\nJeg vandred paa det sorte Legems Ryg;\nHen over t\u00e6tte Skov nedsendte Sol\nEn m\u00e6gtig Lummervarme, saa at Alt\nMig syntes sjunken ned i D\u00f8dens Slum.\nTaus Fuglen var, Insektet skjulte sig\nI Gr\u00e6sset, selv jeg gisped efter Veir,\nOg jeg var eensom i den stille Skov.\n\nDa kasted jeg mig ned og lagde \u00d8ret til\nDet sorte Dyr; ei noget Aandedr\u00e6t\nFornam jeg at det sendte, \u2014 det var d\u00f8dt;\nDets Aandepust bev\u00e6ged intet Blad,\nMen udenfor jeg h\u00f8rte Skimlen vrinske.\n\nDa t\u00e6nkte jeg: nu er det Tid; i sligt\nMoment kan jeg i Eenrum tale med\nDet V\u00e6sen, der skal mig Oplysning give.\nDen hemmelighedsfulde Sammenkomst\nForstyrres ei af nogen D\u00f8delig,\nEi af Naturen selv, \u2014 den sover.\n\n                                 Og,\nSom jeg det havde l\u00e6st i Oldtidsbog,\nMin Kaarde blotted jeg, nedst\u00f8dte den\nI Jord og kaldte trende Gange paa\nMin Genius!\n\n             Da buldred det i Dybet,\nDet var, som L\u00e6nker rasled, Tordnen l\u00f8d\nI Jordens Dyb; jeg greb et Grantr\u00e6 fat\nFor ei at falde. Trende Alen fra\nMin Fod en Revne blev, og op af Jorden\nSteeg et besynderligt, et ukjendt V\u00e6sen\nMed snedigt Slangeblik, sortladen Hud,\nEt dunkelt Vingepar paa smidig Krop.\n\u2014 O vee! er Du min Genius?!\n\n                             \u2014 \u00bbDen Ene,\nDin onde Genius!\u00ab\n\n                   \u2014 Dig har jeg ikke\nPaakaldt; forsvind igjen.\n\n                          \u2014 \u00bbDu kalder snart\nMig atter!\u00ab og han svandt i Revnen; Jorden\nIgjen sig lukked; L\u00e6nker rasled, Hyl\nJeg h\u00f8rte nede; D\u00f8dssved f\u00f8lte jeg\nPaa Panden risle. Dog jeg fatted mig.\nGreb Kaarden, strakte den mod Himlen op\nOg kaldte heftigt trende Gange paa\nMin Genius!\n\n            Og see, \u2014 med Purpurflammer\nI en azurblaa Sky nedsteeg en Mand\nAf overjordisk Skj\u00f8nhed; ogsaa han\nBar Vinger paa sin Skulder; med veemodigt\nBebreidende, dog venligt Smiil han saae\nMig stivt i \u00d8iet; Lynglimt funkled fra\nHans hvide Kl\u00e6debon. Han tog til Orde:\n\u00bbHvad vil Du mig? Kun sjeldent har din Aand\nS\u00f8gt Tr\u00f8st hos mig? Bestandig ved din Side\nDu har din onde Genius; ham elsker\nDu meer end mig; naar jeg i Mileviis\nEr fjern fra Dig, staaer han tre korte Alen\nKun fra din Hu, din Tanke. Siig, hvad s\u00f8ger\nDu hos den Gj\u00e6st, Du kun saa sparsomt kalder\nTil Huset\u00ab\n\n           Rask jeg svarte: Vide vil jeg,\nHvad der hiinsides Jordelivet ligger.\nBedrager Anelsen mig, naar den hvisker,\nAt jeg skal gjensee alle mine Kj\u00e6re,\nAt jeg skal selv forynget svinge mig\nAf Graven, atter leve, evigt leve\nMed Kraft, i Duft, skj\u00f8n, som Du selv, i Farven\nSom Hyacinthen; skue Gud, indaande\nHans Ufort\u00e6rlighed, Drot over S\u00f8lverstjerner,\nMed lysblank Klarhed i en luttret Sj\u00e6l,\nEn \u00c6therskikkelse, en opfyldt Dr\u00f8m,\nEn Gud, en Evighed, som Du? \u2014 Hvad heller\nEr der en evig Grav, et evigt Mulm? Henvisner\nFor alle Tider dette Hjertes Blomst,\nNaar D\u00f8den klamrer sig om Blomstens Blade?\n\nVeemodigt svarte da min Genius:\n\u00bbHvad Du vil vide, veed selv ikke jeg!\nEndnu har ingen Engels \u00d8ine seet\nInd i den Verden, der er forberedt\nFor Jordens B\u00f8rn, forunderlige V\u00e6sner\nVi see hist i de fjerne Kloder gaae,\nMen om det Jordens fordums B\u00f8rn vel er,\nDet veed vi ei: Haab Du det Bedste, men\nFrygt heller ei det V\u00e6rste\u00ab.\n\n                             Kaarden greb\nJeg rasende, jeg hugged efter Englen,\nMen Klingen gik som gjennem lyse Flammer,\nOg uber\u00f8rt, usaaret Englen stod,\nIndtil jeg raabte: O, forsvind igjen,\nNaar Engle veed ei Meer, end stakkels jeg."}