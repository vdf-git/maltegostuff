{"subject": "EEN DICHTER IN SDEROT", "text": "De po\u00ebzie heeft geen schuld aan woorden \ndie worden gespannen als prikkeldraad. \nZe dienen de veiligheid, de controle. \nZe passen zich aan de betekenis aan \n\ndie op de grens tussen ons en daarbuiten \nontstaat. Er is een dier dat in onze slaap \nbinnendringt als een woelrat in onze tuinen, \nop zoek naar woorden die niet meer bestaan. \n\nAbu Shusha, Najd, Balad al-Shaykh, \nLubya, Kirbat al-Shuna, Wa'rat al-Sarris. \n\nHet kan niet bedwongen dan in deze taal \nwaarin het zit opgesloten als een gevaar \ndat dient uitgerookt uit al haar holen. \n\nDe po\u00ebzie staat erbij, als een kleine ontsporing, \nwaarin het dier weer tot mens wordt vertaald."}