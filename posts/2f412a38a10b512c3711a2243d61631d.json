{"subject": "Til den Helliganede", "text": "H\u00e6ndelsen, omvunden af din Kj\u00e6de,\n    Tam ved dine F\u00f8dder ligge maa;\nHensigt, Orden, Skj\u00f8nhed, Liv og Gl\u00e6de\n    Haand i Haand rundt om din Trone staae.\n\nStjernerne af Lysets Str\u00f8m du st\u00f8bte,\n    Rundt omkring du hv\u00e6lved \u00c6theren;\nJord og Maane du i Dunst indsv\u00f8bte\n    Og til Solens Ildbarm lagde hen.\n\nHist endnu din Almagt Verden dreier\n    Og med \u00c6therhvirvlers Sv\u00f8b omsnoer:\nSelv fremfnysende Comet ei skeier,\n    Hvirvelbunden, ud i Sph\u00e6rers Spor.\n\nHer du D\u00f8dens Aske\u00f8rken d\u00e6kker\n    Med en Vaar af V\u00e6sener igjen,\nOg paa Jorden, deres Vugge, l\u00e6gger\n    Lys og Blomst og Frugt til Gave hen.\n\nStjernerne til Diadem sig v\u00e6lte\n    Om din Tinding; \u00c6thren er din Gjord;\nRundt om alle V\u00e6sner som et B\u00e6lte,\n    O som Moderfavn, du Armen snoer.\n\nDu, du var og er og end skal v\u00e6re\n    Rum dit Tempel, og din Festdag Tid,\nLiv din Dyrker, Fryd din Lov og L\u00e6re,\n    Liv og Fryd, Tilbedede! din Id.\n\nDu \u2014 hvad end Henrykkelsen dig kalder\n    Hist ved andre Soles Arnested,\nEller her i Jordens St\u00f8v \u2014 dybt falder,\n    Helliganede! for dig jeg ned."}