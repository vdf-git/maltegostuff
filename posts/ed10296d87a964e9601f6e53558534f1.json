{"subject": "Ki\u00e6rligheds og Sandheds Aand", "text": "Ki\u00e6rligheds og Sandheds Aand!\nJords og Himmels Hjerte-Baand\nKnytter Du alene;\nOs forlene deilig R\u00f8st,\nOs opgl\u00f8de, dybt i Bryst,\nDine Flammer rene!\nLad det kiendes aabenbart:\nLyset dit er mildt og klart,\nDet er Hjerte-Glandsen,\nDu er Ki\u00e6rligheds Forstand,\nDyden din er Reenhed sand,\nSalighed er Krandsen!\nKun den Fromme du gi\u00f8r snild,\nKalder kun den Gode gild,\nStyrker kun den Spage;\nThi din Konge-Vei er Fred,\nAl din F\u00e6rd Retf\u00e6rdighed,\nList og Vold din Plage!\nHvor Du lyser, M\u00f8rket flyer,\nAl Uteerlighed Dig skyer,\nSpotter med din Naade;\nSandhed, som den klare Dag,\nKrandser i dit Venne-Lag\nKi\u00e6rlighedens Gaade!\nI det store Sj\u00e6le-Bad,\nOg i Hjertets Drik og Mad,\nDu er Guddoms-Kraften,\nI hver Green og i hver Kvist\nPaa det sande Vin-Tr\u00e6: Christ,\nDu er Leve-Saften!\nMed en god Samvittighed\nTil de Smaa Du daler ned,\nSkaber rene Gl\u00e6der,\nLyser op og renser ud,\nTil de staae for Lysets Gud\nI snehvide Kl\u00e6der!\nAldrig t\u00e6nder Baal din Ild,\nBlusser ei med Lue vild\nOp til Hoved-Heden,\nGl\u00f8der, flammer, smelter kun,\nMildt i Hjerte, s\u00f8dt i Mund,\nSom Guds-Ki\u00e6rligheden!\nDu, som af den 'liden Flok',\nSvag og bly og bange nok,\nGjorde K\u00e6mper st\u00e6rke,\nSkab nu og af os en H\u00e6r,\nSom t\u00f8r Svinge Aandens Sv\u00e6rd,\nUnder Korsets M\u00e6rke!\nKi\u00e6rlighed til denne Jord\nSeer du, ak, er saare stor,\nVildt dens Lue br\u00e6nder;\nSluk den ud med Duggen mild,\nLad os blusse af den Ild,\nDu for Himlen t\u00e6nder!\nPaa vort Eget Nat og Dag\nStirre vi med Velbehag,\nDet forstyrrer Freden;\nLad os Jesus Een og Hver\nSom vort Liv og Lys faae ki\u00e6r!\nDet gi\u00f8r Enigheden!"}