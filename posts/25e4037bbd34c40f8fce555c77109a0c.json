{"subject": "Evangelium [I en Stald mellem Oxer og Kv\u00e6ghorder]", "text": "I en Stald mellem Oxer og Kv\u00e6ghorder\nkom Kristus til Verden.\nOg alle underfulde Mennesker i Verden\ner f\u00f8dt i en Stald mellem Sk\u00e6rekistens Havre\nog de stumt gumlende Kreaturer.\n\nPaa Billeder af gammelflorentinske Malermestre ser man,\nat det var en almindelig Toscanerinde,\nder med Moderv\u00e9 f\u00f8dte ham\nog endnu isnet til sit Livs Kilder\nrolig lagde ham til Brystet\nog sv\u00f8bte ham i det grove Linned.\n\nEnhver Toscanerinde,\nsom beh\u00f8rig kan sv\u00f8be sit Barn\nefter Almueskik,\nkan blive Moder til en Frelser.\nOg ethvert Barn, der f\u00f8des,\ner f\u00f8dt til at opofres rolig paa Korset\nfor Menneskenes f\u00e6lles Skyld,\nat d\u00f8 paa sin Post og forl\u00f8se Menneskeheden\nved sin sk\u00f8nne, taalmodige Lidelse.\n\nI en Krybbe mellem Hyrder og H\u00f8 og um\u00e6lende,\nn\u00e6r sin gudbenaadede Moder, en uvidende Toscanerinde,\nh\u00f8rte han f\u00f8rste Gang Minutternes L\u00f8b og den lange Stilhed,\nder giver saa meget at overt\u00e6nke.\n\nI Fortroligheden med de smaa og ringe Ting,\nmed det Liv, som ikke taler, n\u00e6ppe t\u00e6nker,\nmed Duften af Markens aln\u00e6rede Afgr\u00f8de,\nUrterne, Kornet,\nstumme Vidnesbyrd om Sundhed og Tilblivelse,\nopgik Livets Lyd og Livets Fryd for ham i ung Herlighed,\nfor at denne Sj\u00e6l, som var skabt til det h\u00f8jeste,\nikke i sig skulde savne det mindste,\nfor at hans V\u00e6sen skulde m\u00e6ttes med Vellugt.\n\nSiden, da Marias S\u00f8n blev stor og meget l\u00e6rd,\nen Rabbi i lange Kl\u00e6der,\nmed rolige \u00d8jne\ni et sk\u00f8nt, blegt Aasyn,\nhvis L\u00e6ber syntes at bl\u00f8de -\nda hans Moder ikke l\u00e6nger forstod ham,\nda gr\u00e6d han midt under Palmerne og Folkets Jubel,\nover det uopnaaelige\nog over det stakkels uvidende Jerusalem,\nde glemsomme Mennesker og de smaa Ting,\nder tr\u00e6des under Fod i Livets H\u00f8jhed og Bl\u00e6st.\nOg han fyldte Verden med sin Vellugt,\nog han spr\u00e6ngte Verden med sin Medlidenhed.\n\nJa han elskede Livet og Menneskene med en saadan K\u00e6rlighed,\nat han fandt en Lindring i at nagles paa H\u00e6nder og F\u00f8dder\nog beg\u00e6rede,\nat alt det ham fjendtlige i det ufuldkomne Menneskeliv\nskulde korsf\u00e6ste ham.\nHan var \u00e9t med Verden. Og Verden var ham\nsom \u00e9n af hine kunstf\u00e6rdige Violiner fra Cremona,\nder maa briste for at faa den vidunderlige Tone.\nOg Mesteren s\u00f8nderfl\u00e6ngede Verden med et Violinstr\u00f8g,\nog den genlyder af hans Bue til den yderste Dag.\n\nMen sk\u00f8nt Rabbien vidste dette,\ntror jeg: han ensom i den kolde Nat paa Korset\nhar s\u00e6nket sit Hoved og \u00f8nsket,\nat hans Moder aldrig havde f\u00f8dt ham."}