{"subject": "Villaveje", "text": "Hvor sk\u00f8nt et Sted ved f\u00f8rste Sommertide,\n   halvt Stad, halvt Park!\nde store Skoves Farver mere blide,\nbag Kirkegaarden med dens Fuglevrimmel\n en broget Mark,\net Gartneri vidt aabent mod en Himmel,\nder \u00f8ser alt sit Lys ud over Veje,\n   ud over Haver,\nhvor Kirsb\u00e6rblomstens hvide Silkeleje\naf Vinden vugges,\n   \u2014 hvor det mindste Pust\ni Pinseliljers Duft alting begraver.\n\nLangs hvert et Hegn de brusende Syrener\n   mod Solen gror,\nen Telefontraad under L\u00f8v forgrener\nsit r\u00f8de Kobber som en Lynildstraale\n   blandt Blomsterflor,\net Bed Forglemmigejers himmelmalte Skaale\n   sig l\u00f8fter i en Haves Birkeskygge,\n \u2014 igennem L\u00f8vet\net Solsk\u00e6r som af ung, uskyldig Lykke,\nen Ungdomsfylde\n   den jublende til Fryd\nog dig til Lise \u2014 du, som gaar bedr\u00f8vet."}