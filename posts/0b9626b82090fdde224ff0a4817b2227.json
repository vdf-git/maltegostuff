{"subject": "Min anden Skabelse", "text": "Udannet sprang jeg af min Moders Arme,\n    Udannet fra min Ungdoms Leders Haand;\nRaa var jeg, f\u00f8lesl\u00f8s, og uden Varme,\n    Blot Krop, foruden Sands og Liv og Aand.\nTaus sad jeg gravet ned iblandt Ruiner\n    Af Alderdommens Daarlighed og Vid;\nOg Krampe, Gigt, og evig m\u00f8rke Miner\n    Blev Frugter af min uafbrudte Flid.\nFor mig fremkalte Vaaren aldrig Livet\n    I den af Vintren myrdede Natur;\nEi mig til Lyst blev Solen Frihed givet,\n    At speile sig i B\u00e6kkenes Azur.\nD\u00f8vt var mit \u00d8re for de kielne Toner,\n    Som Philomela fylder Lunden med;\nI Aftenr\u00f8dens Guld paa Skovens Kroner\n    En Blind ei skued mindre Herlighed.\nStum gik jeg, naar de fierne B\u00f8lgers Brusen,\n    Insekters Surren, L\u00e6rkens h\u00f8ie Slag,\nMail\u00f8vets Raslen og Zephirers Susen\n    Velkommen b\u00f8de den gienf\u00f8dte Dag.\nOg medens Livets vakte Millioner\n    Med tusind glade Stemmer priste Gud,\nJeg p\u00f8nsede paa Phtias Myrmidoner,\n    Og hvordan Kapitolium saae ud.\nVed Nat og Dag, paa Landet og i Staden\n    Steen var jeg, lige h\u00e6rdet, overalt:\nEn Stub i Skoven og en Glut paa Gaden\n    Med lige Virkning i mit \u00d8ie faldt.\nSlet ingens Ven, den rige Plyndrers Slummer,\n    Den arme Vornedbondes Slaverie,\nUlykkeliges Taarer, Usles Kummer,\n    Med lige Skridt jeg rolig gik forbi.\nKun levende med D\u00f8de, mine Dage\n    Hengleed bestandig een den anden lig;\nJeg ikke str\u00e6bte nogen at behage;\n    Og ingen agted, ingen elskte mig.\nKold, ligegyldig, med den Vises Mine\n    Jeg alle Nordens D\u00f8ttre gik forbi;\nMen ak! jeg saae dit Smil engang, Seline!\n    Farvel, min Roe! farvel, Philosophie!\nJeg saae dig, som en Guddom fra det H\u00f8ie;\n    Og ved dit Smils oplivelige Bliv\nMit kolde Jeg, i Glandsen af dit \u00d8ie\n    Forklaret pludselig fik Aand og Liv.\nDa saae jeg Himlens f\u00f8rste Blik i dine;\n    Da f\u00f8lte jeg Naturen f\u00f8rste Gang\nDa bad jeg h\u00f8it til Venus Erycine,\n    Fik Liv, og elskede, fik Aand, og sang.\nSaa staaer, mens Nattens Mulm paa Dalen hviler\n    Det lukte Blomst, som visnet, gaaet ud,\nDet Solen seer, og aabner sig, og smiler,\n    Og brammer stolt med tusind Pr\u00e6g af Gud.\nNu er mig Lunden hellig; mindste Knoppe,\n    Som Vaaren aabner, nu fortrylle mig,\nOg Nattergales Sang i Skovens Toppe,\n    Og B\u00e6kken, hvori Solen speiler sig.\nOg ofte sidder jeg i tause Skygger\n    Ved Egens Rod, allene, mild og glad,\nOg et Beviis mig selv for Almagt bygger\n    And\u00e6gtig unders\u00f8gende et Blad.\nNu saarer Usles Klageskrig mit Hierte;\n    Nu seer jeg Br\u00f8dres Ulyksalighed;\nNu f\u00f8ler jeg, som egen, andres Smerte,\n    Og naar en Broder gr\u00e6der, gr\u00e6der med.\nNu h\u00e6nge fast ved Jorden mine Dage,\n    Og intet er uvigtigt meer for mig;\nNu str\u00e6ber jeg, hver Skabning at behage,\n    For og, Seline! at behage dig.\nNu har jeg Venner, \u00e6dle, som fors\u00f8de\n    Den Lod, mig Skiebnen her i Livet gav,\nSom lede mig med Raad, og, hvis jeg d\u00f8de,\n    Med Taarer str\u00f8dde Blomster paa min Grav.\nNu finde mange, jeg var v\u00e6rd at have\n    Den Sundhed, og den Roe, som n\u00e6gtes mig;\nO! min Seline! det er alt din Gave,\n    At jeg ei taales blot, jeg skylder dig.\nDu gav mig dette bl\u00f8de, kielne Hierte,\n    Som bl\u00f8der ved den Usles H\u00e6ndevrid;\nDin Aand det er, som synger mig min Smerte;\n    Fra dig mit Hoved sti\u00e6ler alt sit Vid.\nDu tidt mig l\u00e6rer, i dit Smil at glemme\n    Min og al Jordens Ulyksalighed,\nAt munter jeg kan Harpens Strenge stemme\n    Til Sp\u00f8g, engang iblandt, og Latter ned.\nOg dersom Evighedens H\u00e6der l\u00f8nner\n    Min Sang, og vorder jeg saa lykkelig,\nAt elskes af den fierne Fremtids S\u00f8nner,\n    Din Aand, dit Vid, dig elsker man i mig."}