{"subject": "Gi\u00f8gleriet i Utgard", "text": "Da ved de brede Borde\nDe K\u00e6mper rundt nu sad,\nTog Loke snildt til Orde,\nDen muntre Asa glad;\nHan mon ei l\u00e6nge t\u00f8ve,\nHan raabte skiemtsom Viis:\n'En Leg vi strax vil pr\u00f8ve,\nHvori jeg vinder Priis.'\n\nUtgarde-Lok' beh\u00e6nde\nDa mellem sine M\u00e6nd\nTil Loke sig mon vende,\nOg sagde: 'Siig os den!'\nLoke med megen Gl\u00e6de\nGreb til en Brad paa Stand;\nHan svared: 'I at \u00e6de\nEi findes min Overmand.\n\nAf hvad jeg nys har fristet,\nVel Madlyst man kan faae;\nDen Kraft, man haver mistet,\nMan atter s\u00f8ge maa.\nDu haver st\u00e6rke Giester,\nSom ogsaa her kan feide;\nThi lad din Kiogemester\nI Stegerset vel arbeide!'\n\nDa sagde Utgards Herre\nDe skiemtefulde Ord:\n'Der er fast Intet v\u00e6rre,\nEnd hungrig at gaae fra Bord;\nDog skal du m\u00e6rke, Ki\u00e6re!\nSki\u00f8ndt du est Kostens Ven,\nAt du kan Intet t\u00e6re\nMod een af mine M\u00e6nd.'\n\nAs-Loke brat mon studse,\nHan hurtig reiste sig,\nHan sagde: 'Onde Thusse!\nTroer du at skr\u00e6kke mig?'\nKaldte da Drotten svare,\nHeel listigt han mon lee.\nDa monne sig aabenbare\nEn Jotun, s\u00e6r at see.\n\nHan sprang af m\u00f8rken Kammer,\nSin Husbond brat han l\u00f8d.\nHeel underlige Flammer\nSig i hans Harnisk br\u00f8d:\nDe fleste vare gule,\nNogle var r\u00f8d' og blaae.\nDen Trold ei monne skule,\nKi\u00e6kt han paa Guden saae.\n\nHans hvasse, st\u00e6rke T\u00e6nder\nSad i en dobbelt Rad;\nSelv paa hans Fingerender\nI Neglers Sted de sad.\nHver Tand heel selsomt lyste\nAlt med en Flamme stor.\nUng Roska svarligt gyste,\nAf Skr\u00e6k hun sammenfoer.\n\nDa bortsvandt Fieldets Skygge.\nSig Loke reiste op.\nHan sagde: 'Du kan tygge,\nSeer jeg, med al din Krop.\nDog, om du ogsaa bruger\nHvert Lem saa mangelund,\nTroer jeg, ei meer du sluger,\nEnd Loke med sin Mund.'\n\nEt Fad man da indbragte,\nVel hamret ud af Guld.\nUtgarde-Lok' det lagde\nMed l\u00e6kkre Brade fuld.\nDen Trold, heel s\u00e6r at skue,\nSamt Loke, den st\u00e6rke Mand,\nDa aad af al Formue,\nDet siger jeg for sand.\n\nAlt ved den ene Ende\nStod Trolden for det Fad,\nAsa-Lok' beh\u00e6nde\nRet for den anden sad.\nDa blev heel svarlig sluget,\nDet var stor Lyst at see;\nPaa een Gang midt i Truget\nDa baade m\u00f8dtes de.\n\nDa havde Loke Ki\u00f8det\nReent ifra Benet \u00e6dt,\nSom der for ham var s\u00f8det;\nHan var da saare m\u00e6t.\nDog Jetten ei alene\nHavde \u00e6det den halve Mad,\nMen og de haarde Bene,\nDertil det gyldne Fad.\n\nDa blev stor Sp\u00f8g og Latter,\nSelv Thor heel svarligt loe;\nRoska, Bondens Datter,\nVar da i Hu saa fro.\nDe Giester alle tillige,\nSom sadde i Middagsstunden,\nDen Dom da mon afsige:\nAt Loke var overvunden.\n\nDa sagde Utgards Fyrste\nTil Thialf' i Brynien blaa:\n'Da dog ei meer vi t\u00f8rste,\nLad os meer Latter faae!\nVor Gammen i at sp\u00f8ge\nVi finder alle nu;\nThi lad os og fors\u00f8ge\nNu dine Kr\u00e6fter, du!'\n\nDa svared Thialf' hiin gode:\n'Hvad kalder du Fors\u00f8g?\nDu maa dig ei hovmode\nVed Asa-Lokes Sp\u00f8g.\nHan kl\u00e6dte mig i Plade;\nI gi\u00f8r mig ingen Meen,\nSki\u00f8ndt I kan sluge Fade,\nDertil, som Hunde, Been.'\n\nDen skulderbrede Jette\nTil Thialfe atter skreg:\n'Vi vil herom ei tr\u00e6tte;\nSiig nu kun frem en Leg!'\nDa svared Thialf' beh\u00e6nde,\nHan lagde sit Harnisk hen:\n'Saa vil til Maals jeg rende\nmed een af dine M\u00e6nd.'\n\nDa skreg den Drot i Bierge:\n'Slig Leg er saare god.\nNaar man sig ei kan v\u00e6rge,\nSaa bruger man sin Fod.\nLader os ei spilde Tiden!\nSlig Leg du vist forstaaer;\nDog troer jeg, Tommeliden\nDig fuld vel overgaaer.'\n\nThialf' rynked sine Bryne,\nHan beed i L\u00e6ben sig.\nDa blev der snart tilsyne\nEn Dverg heel underlig:\nSaa smidig som en Bue\nHan var, men lidet f\u00f8r;\nMan kunde ham grandt ei skue,\nHan d\u00e6ktes af et Sl\u00f8r.\n\nTil Leg han sig beredte;\nSnart snerped han sig ind,\nSnart vidt han sig udbredte\nAlt efter sagten Vind.\nDa sagde Thialf' hiin svare:\n'Slig Krop vist Faa har havt;\nDog skal til langt at fare\nEi Myghed blot, men Kraft.'\n\nThi tog han til at rende,\nSaa det i Bierget skialf;\nDa dreied ved L\u00f8bsens Ende\nDen Dverg, og m\u00f8dte Thialf'.\nThialf' vilde sin Harm ei r\u00f8be\nUdi det skumle Bierg;\nHan sagde: 'Lad os l\u00f8be\nEn Gang endnu, o Dverg!'\n\nDet L\u00f8b da brat begyndte\nUdi det hule Hiem.\nSig Thialfe svarligt skyndte,\nKom dog kun langsomt frem.\nDen Dverg foer som en Alfe\nI Hast til Maalet ud,\nDa var derfra end Thialfe\nVist nok et Pileskud.\n\nAlt til den tredie Pr\u00f8ve\nMan strax beredte sig;\nDa mon ei Dvergen t\u00f8ve,\nTro mig heel sikkerlig!\nTil Maalet han sig skyndte,\nFoer saa paa hurtig Fod\nTilbage, hvor L\u00f8bet begyndte;\nVed Maalet ei Thialf' end stod.\n\nDa blev til Dom forbundet\nDe K\u00e6mper strax paa Stund.\nAt Thialf' var overvundet,\nDer sagdes med een Mund.\nThialf' sig i Krog mon s\u00e6tte,\nDen Dverg svandt som en Vind.\nThialf's Lemmer var saa tr\u00e6tte,\nHarm br\u00e6ndte ham paa Kind.\n\nDa sagde f\u00f8ren Jette\nTil Thor, den st\u00e6rke Mand:\n'Du maa dog og udrette\nEn Idr\u00e6t nu paa Stand.\nVel dine K\u00e6mpers Lykke\nVar her ei saare stor;\nMen med et svarligt Stykke\nKan du dem hevne, Thor!'\n\nDa svared Thor hiin h\u00f8ie\nMed Haand alt under Kind:\n'Det kan sig vel saa f\u00f8ie;\nBring mig et Horn herind!\nSki\u00f8ndt Loke kunne ikke\nHer \u00e6de med din Svend,\nVil jeg dog svarligt drikke\nVel fremfor alle M\u00e6nd.'\n\nUtgarde-Lok' beh\u00e6nde\nDa vinkte, som tilforn;\nDa treen een af hans Svende\nI Hallen med et Horn.\nDet var af Malm hiin gule\nMed mange Skrifter paa;\nUden den store Hule\nDets ydre Spidse laae.\n\nThor monne det betragte,\nDet var heel kunstig giort;\nHeel stort han det mon agte,\nDog langtfra ei for stort.\nSagde da Utgards Fyrste\nTil Thor saa mangelund:\n'Den skal vist ikke t\u00f8rste,\nSom stikker det ud til Bund.\n\nNaar mine K\u00e6mper d\u00f8mmes\nI Straf for ilde V\u00e6rk,\nDa Hornet ud maa t\u00f8mmes\nAf slig en K\u00e6mpe st\u00e6rk.\nEet Drag det sielden t\u00f8mmer,\nI to er S\u00e6d at see;\nMen ingen Mand det s\u00f8mmer,\nAt stikke det ud i tre.'\n\nDa sagde med stor Liste\nAs-Lok' til Utgards Drot:\n'Thor er vist ei den Sidste\nI Drik paa Odins Slot;\nNaar han sin Haand udstr\u00e6kker\nOg efter Hornet taer,\nDen Gud da fast forskr\u00e6kker\nValhals Einheriar.\n\nYdun saa ki\u00e6lent kryster\nFor ham sin \u00c6blemost;\nMelken af hendes Bryster\nEr ei saa s\u00f8d en Kost.\nDen Most kan Thor udt\u00f8mme\nRet paa sin K\u00e6mpeviis;\nMan pleier ham ber\u00f8mme,\nHan vinder stedse Priis.\n\nDet Sagn er ei forborgen,\nAs-Odin har for Skik\nTil Mimer at gaae hver Morgen,\nOg faae en Kildedrik.\nEt Horn, som Hvermand hylder\nFor Dybden, Breden fin,\nMed Vand da Mimer fylder;\nDet blier til liflig Viin.\n\nDet kan jeg fuld vel sige:\nEngang, da Odin drog\nUd fra sit Guddomsrige,\nDa Thor hans B\u00e6ger tog,\nHan drak det ud til Bunde,\nDen underst\u00e6rke Mand.\nHans Roes er i alle Munde,\nDet siger jeg for sand.\n\nDa Odin brat erfared\nDen Asas Idr\u00e6t nu,\nDa snarlig aabenbared\nSig Vreden i hans Hu.\nHan sagde: Du fordrister\nDig aabenbar, som i L\u00f8n;\nJeg troer, selv Skiebnen frister\nDu rask, min ki\u00e6kke S\u00f8n?\n\nVed denne Drik hiin s\u00f8de\nGud Thor sin Viisdom fik.\nHans brune Kinder gl\u00f8de\nEndnu af denne Drik.\nHver Gud da monne d\u00f8mme,\nDet var en Idr\u00e6t stor.\nSkulde da nu ei t\u00f8mme\nDit Horn den st\u00e6rke Thor?'\n\nDa sagde Utgards Fyrste:\n'Hvo veed, om i Valhal\nMan kan saaledes t\u00f8rste,\nSom her i denne Sal?'\nDa flux det Horn oph\u00e6ved\nThor med sin Arm saa st\u00e6rk.\nDybt det i Bierget b\u00e6ved,\nDet var et svarligt V\u00e6rk.\n\nMeldte da Jetten lede:\n'S\u00e6t det kun for din L\u00e6be!\nDa vil af T\u00f8rst og Hede\nEi Tungen til Ganen kl\u00e6be.'\nGud Thor da monne fare\nSaa sindeligt i Mag,\nHan drak af Hornet klare\nEt stort og v\u00e6ldigt Drag.\n\nHan drak, som Sandet drikker\nUdi den hede \u00d8rk,\nNaar han sin Regn udskikker\nFra Tordenskyen m\u00f8rk.\nDen Gud med megen \u00c6re\nDa saae udi det Horn -\nDa tyktes det hannem v\u00e6re\nSaa bredfuldt, som tilforn.\n\nGud Thor kun sielden pukker,\nHan virker i sin Kraft;\nThi tog han store Klukker,\nL\u00e6nt til sit Hammerskaft.\nHan slog i Panden Rynker,\nDet var en stor Bedrift,\nHan drak, som Elven synker\nUdi en Klipperift.\n\nMonne da ned sig b\u00f8ie\nDen Herre, som tilforn;\nMed et nysgerrigt \u00d8ie\nHan kiged i det Horn.\nDa m\u00e6rkte han med Vrede,\nAt det var fuldt, som f\u00f8r,\nAt indtil Hornets Bredde\nDer ei en Plet var t\u00f8r.\n\nDa satte det for Munden\nDen st\u00e6rke Asa god,\nHan drak, som Afgrundsbunden\nDrak K\u00e6mpen Ymers Blod.\nUdi den Hal hver Thusse,\nSom skued den Idr\u00e6t,\nDa monne svarligt studse;\nMen snildt de skiulte det.\n\nDa Thor nu mon fornemme,\nDet ei var udt\u00f8mt end,\nDa h\u00e6ved han sin Stemme,\nOg rakte Hornet hen;\nHan sagde: 'I at drikke,\nJeg seer, I stande f\u00f8rst;\nThi Valhals Guder ikke\nHar hede Sygers T\u00f8rst.\n\nFor T\u00f8rstens Gl\u00f8d at slukke\nDe Guder morgenr\u00f8de\nEnd aldrig Horn udstukke,\nMen for i Kraft at gl\u00f8de.\nEn herlig Mi\u00f8d blier blandet,\nDet har vi der for Skik,\nMeer kraftig, mindre vandet,\nEnd denne ferske Drik.'\n\nDa sagde Jetten lede\nTil Valhals Asa-Thor:\n'Naar Skuldrene er brede,\nEr ogsaa Bugen stor.\nMen da vi nu kun sp\u00f8ge,\nSaa er end min Begi\u00e6r,\nAt du vil ki\u00e6kt fors\u00f8ge\nEn anden Idr\u00e6t her.\n\nI disse h\u00f8ie Sale\nDet er vor gamle Skik,\nOs lystigt at husvale\nVed Leg, saavel som Drik.\nThi vil vi ikke t\u00f8ve;\nDa vi er end ei tr\u00e6tte,\nVi Kr\u00e6fterne vil pr\u00f8ve\nVed Byrder op at lette.'\n\nGud Thor da gav sin Villie\nTil disse Lege brat.\nDa l\u00f8b ad brede Tilie\nEn egen Art af Kat;\nDen saae paa Thor heel bange,\nOg krymped tidt sig ind,\nSk\u00f8d Bugter som en Slange\nMed lumskt og frygtsomt Sind.\n\nDen stirred gridsk og slugen\nMed r\u00f8de \u00d8ine smaae;\nDen sk\u00f8d sig frem paa Bugen,\nOg n\u00e6r ved Guden laae.\nDen kunde sin Frygt ei tvinge,\nDa den af Krog blev kaldet;\nAf Horn den havde Ringe,\nOg var om Livet skaldet.\n\nHen i de gyldne Sale\nDen snoede sig heel styg;\nDen logred med sin Hale,\nSaa sk\u00e6llet og saa tyk.\nEn Braad med tvende Kl\u00f8fter\nSad i dens Gab, saa stor.\nLok' sagde: 'Hvis du den l\u00f8fter,\nDa har du Kr\u00e6fter, Thor!'\n\nDa raabte med stor \u00c6re\nDen fagre Laufeis \u00c6t:\n'Gud Thor kan evig b\u00e6re,\nOg bliver aldrig tr\u00e6t.\nHan sine Sener strammer,\nSaa kraftig og saa sund;\nBlot veier hans tunge Hammer\nVist hundred Bismerpund.\n\nM\u00e6rk vel, o Trold! min Tale:\nGud Thor gik ind en Nat\nI Freias lyse Sale,\nTog hendes L\u00f8ib\u00e6nk fat;\nHan n\u00e6nte ei at v\u00e6kke\nDen fagre Rosenknop,\nHan greb med H\u00e6nder begge,\nOg l\u00f8fted Karmen op.\n\nDen Karm, det maa jeg sige,\nAf friske Blomster fuld,\nVar tung foruden Lige,\nDen var af drevet Guld;\nDog bar han uden Bulder\nOg uden mindste Sorg\nDen paa sin st\u00e6rke Skulder\nHen i sin egen Borg.\n\nDa nu den M\u00f8 guldhaaret,\nOpvakt ved Midnatstide,\nBrat fandt sig did indbaaret,\nOg saae ham ved sin Side,\nDa fra sit Hovedgierde\nHun foer i al sin Pragt;\nHun monne sig forf\u00e6rde\nAlt ved hans st\u00e6rke Magt.\n\nDog vidste han med Varme\nDen Disa vel at tr\u00f8ste;\nI sine lodne Arme\nHan monne Freia kryste.\nDa glemte hun at gr\u00e6de\nAlt for den st\u00e6rke Mand;\nHan monne kraftigt gl\u00e6de\nDen ski\u00f8nne Lilievand.\n\nDa nu den Gud med \u00c6re\nI Mag slig Byrde bar,\nSkulde da her vel v\u00e6re\nSligt Kryb den Helt for svar?\nTo Katte er om at tr\u00e6kke,\nHvad han kan l\u00f8ft' aleen;\nHan st\u00e6rker' er, end begge,\nHvad siger da vel een?'\n\nDa smiilte Utgards Herre,\nHan sagde: 'Tag kun fat!\nMaaskee er Freias K\u00e6rre\nSaa tung ei, som min Kat.'\nDa b\u00f8d dem Thor hiin faste\nAt tie baade stil;\nHan monne svarlig haste\nHen til det s\u00e6re Spil.\n\nDa stirred Katten slugen\nOg ret med megen Harm;\nThor greb den under Bugen\nMed st\u00e6rken K\u00e6mpearm.\nHeel r\u00e6dsomt da den sn\u00f8fted,\nMen Thor stod rolig tryg;\nAlt som han meer den l\u00f8fted,\nDen kroged op sin Ryg.\n\nSaa vidt hans Arme rakte,\nHan h\u00f8it den h\u00e6ved op;\nMen smidig den udstrakte\nAlt meer sin glatte Krop.\nEt Hul i Loftets Fielde\nDen Gud da monne slaae;\nHan h\u00e6ved den med V\u00e6lde\nH\u00f8it imod Himlens Blaa.\n\nDa var fra Jorden flyttet\nIkkun dens ene Been;\nDe andre tre sig st\u00f8tted\nMod Hulens dybe Steen.\nGud Thor med tr\u00e6tte Arme\nDa slap den atter ned,\nHan dulgte taus sin Harme,\nOg sig i L\u00e6ber beed.\n\nDen Kat da bort man bragte,\nOg Trolden, sledsk i Blik,\nTil Thialfes Herre sagde:\n'Saaledes den Leg gik!\nSom Alt i disse Egne,\nEr Katten f\u00f8er og stor,\nOg liden kun at regne\nMod os er Odins Thor.'\n\nDa sagde Thialfes Herre\nAlt udi Utgards Sal:\n'Ved Mi\u00f8lner og min K\u00e6rre!\nJeg hader Ord og Pral;\nMen da dog fra dit S\u00e6de\nDu kalder mig saa svag,\nO Drot! da frem du tr\u00e6de,\nAt pr\u00f8ve Favnetag.'\n\nDa lemped mildt sin Stemme\nDen Drot i samme Stund,\nHan sagde: 'Ei du glemme,\nAt her vi lege kun;\nAt alt vort V\u00e6rk herinde\nEr et kortvilligt Sp\u00f8g.\nThi med min gamle Qvinde\nDu brydes til Fors\u00f8g!'\n\nDa meldte Lok' hiin snilde,\nDen Gud fra Asgards Slot:\n'Hun kommer ei for silde\nFor denne st\u00e6rke Drot.\nMod V\u00e6g han hende stemmer,\nOg det i megen Mag;\nHan hende s\u00f8nderlemmer\nMed stort og v\u00e6ldigt Brag.\n\nHar hun i Runeskrifter,\nDen gamle Ymers M\u00f8,\nEi l\u00e6st om hans Bedrifter\nPaa Jettens Klippe\u00f8,\nDa med sin st\u00e6rke Hammer\nDumdristig Jomfrueflok\nHan skienkte slige Skrammer,\nAt hver fik snarlig nok?\n\nDet var stor Lyst at skue\nHam med sin Mi\u00f8lner der,\nHvor ki\u00e6k han stod i Lue\nMidt i den Qvindeh\u00e6r.\nDen vilde ham forbyde\nPaa Land at s\u00e6tte Fod;\nDet monne den fortryde,\nDen sank udi sit Blod.'\n\nDa blussed Thor tilvisse,\nDen K\u00e6mpe st\u00e6rk og rank;\nSlog Loke mod sin Isse,\nSaa han til Jorden sank.\nHan sagde: 'Jeg maa vel l\u00e6re\nDig, onde As! paa Stund,\nDen st\u00e6rke Thor at \u00e6re,\nOg t\u00e6mme kaaden Mund.\n\nDu feige Vendekaabe!\nStem kun i Utgards Sang,\nDu usselige Taabe,\nDu Gienlyd af hver Klang!\nBespot de h\u00f8ie Guder,\nBlandt hvem du t\u00e6ller dig!\nSaa vist som Fenris tuder,\nDin Straf blier skr\u00e6kkelig.'\n\nDa sagde Lok' beh\u00e6nde\nMed Blussen paa sin Kind:\n'Hvor kan til Harm du vende,\nO Thor! saa let dit Sind?\nDu veed, at her vi s\u00f8ge\nVed Leg at frydes ret;\nKan vi da ikke sp\u00f8ge\nMed Tale, som Idr\u00e6t?\n\nEr da din store V\u00e6lde\nOg H\u00f8imod, lyse Thor!\nSaa svag, at jeg kan f\u00e6lde\nDen med et skiemtsomt Ord?\nAf hine M\u00f8er, du dr\u00e6bte,\nVar ingen svag og sp\u00e6d;\nDe Egek\u00f8ller sl\u00e6bte,\nI Jern og Kobber kl\u00e6d.\n\nDet var jo Troldeqvinder,\nSom siunke for dit Sv\u00e6rd.\nAlt om hiin Daad mig minder\nDen gamle Qvinde her.\nDet gaaer vist hende v\u00e6rre,\nDet skr\u00f8belige Siv.'\nDa sagde Thialfes Herre:\n'Saa glem da denne Kiv!'\n\nDa stod i Hallen inde\nVed knudret Krykkestok\nEn saare gammel Qvinde\nMed filtet Marelok.\nI Panden var hun rynket,\nDybt hendes \u00d8ine laae;\nHun blev af Guden ynket,\nDa hen paa ham hun saae.\n\nHan sagde: 'Det ei sig s\u00f8mmer,\nAt med dig brydes Thor,\nF\u00f8r du en Most udt\u00f8mmer,\nHvis Frugt i Valhal groer.'\nUd af et lidet Giemme\nI Skioldets Bule r\u00f8d,\nMan monne da fornemme,\nHan tog en Frugt saa s\u00f8d.\n\nMed milde Heltes\u00e6der\nHan rakte \u00c6blet hen;\nHan sagde: 'Naar du det \u00e6der,\nForynges du igien.\nDet er af Bragis Have,\nDet skienker Ungdoms Liv,\nDet er en kostbar Gave\nAf Gudens unge Viv.'\n\nDa satte sig paa en Skammel\nDen Qvind, af Alder tung;\nHun sagde: 'Jeg er gammel,\nMen blier dog evig ung.\nDet \u00c6ble, dig skal n\u00e6re,\nSlut det i Skioldering!\nJeg Intet kan fort\u00e6re,\nOg \u00e6der dog alle Ting.'\n\nVed denne s\u00e6re Tale\nBlev Thor heel underlig.\nUdi de skumle Sale\nDa Qvinden reiste sig.\nHun slyngte sine Arme\nOm ham med megen List;\nHan stred med Kraft og Harme,\nMen sank i Kn\u00e6 tilsidst.\n\nDa Loke blev forf\u00e6rdet,\nOg Thialf' og Roska med.\nThor vinkte dem med Sv\u00e6rdet,\nAt drage brat afsted.\nHan vendte sig i Vrede\nDa til den onde Drot;\nHan sagde: 'Du skal lede\nMig af dit Trolddomsslot.\n\nMit \u00d8ie sig oplader\nEi for dit Kogleri.\nDen vise As, min Fader,\nMod Sligt kun staaer mig bi.\nHid uden hans Samtykke\nPaa egen Haand jeg drog,\nDerfor min Heltelykke\nEn saadan Ende tog.\n\nDu skal dig ei formaste\nMod mig i n\u00e6ste F\u00e6rd;\nOdin kan Runer kaste,\nSom Thor kan l\u00f8fte Sv\u00e6rd.\nNaar begge sig forbinde,\nOg n\u00e6rme sig dit Hav,\nSkal du dem ei forblinde\nHer i din egen Grav.'\n\nDerpaa han gik i Vrede,\nMed Blussen paa sin Kind;\nHam Drotten ud mon lede,\nHeel \u00e6ngstelig i Sind.\nI Biergets Dyb det sukked,\nSt\u00e6rkt jog dets hvide Blod.\nDet langsomt op sig lukked -\nDa Thor paa Sletten stod."}