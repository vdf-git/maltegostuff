{"subject": "Respekt for Kvinden!", "text": "Respekt i nogle Dage \u2014 sagde Kvinden -\nfor mine Kr\u00f8ller, Silkebaand og B\u00e6ndler,\nRespekt for mine Roser og Lavendler,\nRespekt! ... jeg maa dog kende dig forinden.\n\nMaaske du kan bestorme mig en Smule\nforan min Gaded\u00f8r i Aftenvinden\nog kysse mig om Natten under Linden,\nnaar vi er fri og intet har at skjule ...\n\nOg vi kan sidde rundt paa alle B\u00e6nke\nog tale l\u00e6nge \u2014 naar du er fornuftig\nog ikke finder Snakken altfor luftig\n\u2014 \u2014 Saa kan vi altid siden overt\u00e6nke ...\n\nRespekt i nogle Dage \u2014 sagde Kvinden -\nMen hendes Tale blev kun h\u00f8rt af Vinden.\n\nOg mon hun respekt\u00e9rte ham forinden?"}