{"subject": "Valravnen", "text": "De gule Silkeseil, som Vinden fylder,\nhiemlede bugnende den lette Snekke.\nMens Aftensolen ranke Mast forgylder\nFrue Sigrid sidder paa det h\u00f6ie D\u00e6kke.\nDa bovner Havet brat med sorte Bylder,\nda pibler Vandet ind af dybe Spr\u00e6kke.\nDen vilde Valravn h\u00f6it i Masten synger,\nmens dybt han Skibet ned mod Grunden tynger.\n\nFrue Sigrid skuer Ravnen i det H\u00f6ie,\nda blegner hendes r\u00f6de Rosenmund,\nda tr\u00e6nger Taaren frem i hendes \u00d6ie,\nthi Skibet truer med at gaae til Grund.\nO Valravn! hvis mit \u00d6nske du vil f\u00f6ie,\nda skal du faae af Guld vel femten Pund!\nT\u00e6m Stormen, bring mig paa den sikkre Jord;\nleed Skibet varligt i sin stille Fiord.\n\nMed Guld man ei bel\u00f6nner dierve Helte!\nAf Guld, Frue Sigrid, har jeg meer end du.\nFor Guld jeg ei en B\u00f6lge bort vil velte;\ndog r\u00f6rer mig din \u00e6ngstelige Hu.\nGiv mig den Skat, du skiuler bag dit Belte,\nda skal jeg t\u00e6mme S\u00f6ens Storm og Gru,\nda skal jeg dybt henstyrte ned i P\u00f6len\nden Havmand, som har klynget sig til Ki\u00f6len.\n\nHvad skiult jeg under Purpurbeltet giemmer,\ndet, vilde Valravn! maa du gierne faae.\nFor ringe L\u00f6n den st\u00f6rre du forglemmer,\ndet er til Stegerset de N\u00f6gler smaa.\nHvis du mod Havets Magter kiek dig stemmer,\ndu gierne der din F\u00f6de hente maa.\nDet blanke Knippe hun paa D\u00e6kket kaster\nog Ravnen flagrer bort fra gyldne Master.\n\nMed st\u00e6rktudsp\u00e6ndte, tykke, uldne Vinger\nhan med den frygtelige Havmand kiemper.\nDen fraadbed\u00e6kte B\u00f6lge let han tvinger,\nde vilde Storme med sit Blik han d\u00e6mper.\nMed Varselskrig han sig i Skyen svinger;\nog sagte Vind sig efter Snekken lemper.\nAlt mere taber sig den st\u00e6rke Torden;\nFrue Sigrid seiler langsomt ind i Fiorden.\n\nI Lunden sidder hun engang ad Qvel,\nved klaren S\u00f6e, der sv\u00f6mmer langsomt Karpen.\nBestandig risler sagte Kildev\u00e6ld.\nHun t\u00e6nker paa sit Norge og paa Sarpen.\nI Danmark fandt jeg dog mit bedste Held!\nSin Elskov s\u00f6dt hun synge vil ved Harpen.\nDa vender det sig under hendes Bryst!\nI r\u00e6dsom Grublen svinder hendes Lyst.\n\nAk grumme Ravn! nu veed jeg hvad du vilde!\nHun synker ned, at gaae formaaer hun ei.\nDet er saa d\u00e6mrende, det er saa silde.\nMat blinker Stiernen fra sin Melkevei.\nAk, grumme Ravn! nu veed jeg hvad du vilde!\nAt tale meer den Blege m\u00e6gter ei.\nSig Espen over hendes Tinding hv\u00e6lver;\nsom hun den sveder koldt og \u00e6ngstlig skielver.\n\nFem Maaneder forgaae, saa bringer hun\net Barn til Verden under bitter Klage.\nDe d\u00f6be det i m\u00f6rke Midnatstund,\nfordi at Trolden intet skal opdage.\nDet er en S\u00f6n, som Rosen r\u00f6d og rund.\nMen Sigrids Hierte tunge Sorger nage.\nI skiulte, dybe Grotte d\u00f6bes han,\nmed Kildens isnende, chrystalne Vand.\n\nHan voxer til, og i det hele Rige\ner ingen Dreng saa deilig og saa yndig.\nHan er saa munter og saa flink tillige;\nhans Blik er br\u00e6ndende, hans Tale fyndig.\nHan t\u00e6nker kun paa Kampe og paa Krige.\nDen stolte Ganger kan han t\u00e6mme myndig.\nMen Dronning Sigrid gr\u00e6mmer sig dog saare;\nhvergang hun seer ham sv\u00f6mmer hun i Taare.\n\nEn Aften sidder hun i Fruerstue;\nKong Alf sin \u00e6dle Husbond har hun mistet.\nMed Taarer stirrer hun i Solens Lue;\ndet arme Hierte har kun Sorger fristet.\nDa h\u00f6rer hun en Lyd, og hun maa grue,\nden vilde Valravn har sig sagte listet\nad aabne Vindve ind, paa Egebord\nden s\u00e6tter sig og synger disse Ord:\n\n            Rige Fugl kommer susende,\n            kommer brusende,\n            over Bierge og Dale.\n            Seer du vel, du fattig Fugl!\n            hvor mine Fiere de prale?\n\n            Fattig Fugl kommer hinkende,\n            kommer linkende,\n            over Ager og Enge.\n            Seer du vel, du rige Fugl!\n            hvor mine Fiere de h\u00e6nge?\n\n            Husker du\n            o Dronning nu\n            da du paa B\u00f6lgerne hinked?\n            da var du den fattig Fugl,\n            da ad den rige du vinked.\n\n            Valravn kommer susende,\n            kommer brusende,\n            over Bierge og Dale.\n            Dronning riig!\n            naar vil du mig\n            nu med dit Foster betale?\n\nDa svimled Dronning Sigrid langsomt hen.\nDen hulde Qvinde blegner som en Lillie.\nFlye! sukker hun, du M\u00f6rkets f\u00e6le Ven!\nMin B\u00f6n skal kiempe mod din onde Villie.\nHun korser sig \u2014 da flygter den igien;\nmen spottende den dandser f\u00f6rst paa Tillie\nog synger: Ingen B\u00f6n mig staaer imod!\nJeg slukke vil min T\u00f6rst i christent Blod.\n\nUng Harald axler sit Skarlagenskind.\nMin Moders bittre Kummer maae jeg vide.\nSaa triner han i H\u00f6ieloftet ind.\nKier Moder min! du sige mig din Qvide!\nHvi er du bleg, min Moder, som et Liin?\nBetroe din S\u00f6n ved stille Midnatstide\nhvad der saa l\u00e6nge naget har dit Hierte.\nEn meddelt Smerte er en mindre Smerte.\n\nDa sukker Sigrid efter lange B\u00f6n:\nO Harald! der er Skabninger hernede,\nsom driver deres Ondskab skiult i L\u00f6n,\nsom Herren skabte i sin grumme Vrede.\nHer vandrer om en grusom Trold, min S\u00f6n!\nfra hvem at frelses vist enhver maa bede.\nHans blodigr\u00f6de \u00d6ie r\u00e6dsomt skuler.\nHver Aften kommer han af sine Huler.\n\nI fordums Dage var han h\u00f6i og stor\nog voxen som en dierv og \u00e6del Kiempe;\nmen Jesu rene L\u00e6re i vort Nord\nhar l\u00e6rt de onde Aander Stolthed d\u00e6mpe.\nNu er han kun en Ravn, ei n\u00e6r saa stor,\ndog stor nok til at \u00f6ve sin Ulempe.\nVee den som falder i hans grumme H\u00e6nder.\nJa svared Harald, jeg hans Rygte kiender.\n\nDa Dronning Sigrid tunge Taare f\u00e6lder.\nHvad der er h\u00e6ndet hun ham siger nu.\nUng Harald rolig til sit Sv\u00e6rd sig h\u00e6lder,\nog h\u00f6rer hende uden mindste Gru.\nAk Harald! Qval og Kummer mig for\u00e6lder,\nnu veed du alt, og du er rolig, du?\nDa h\u00e6ved S\u00f6nnen rask det blanke \u00d6ie,\nog talde, mens han stiirred i det H\u00f6ie.\n\nEn Sommernat, min Moder, i en Lund\njeg mellem svale, h\u00f6ie Blomster laae.\nMildt dyssedes jeg ind i sagte Blund,\nthi Nattergalen monne yndigt slaae.\nDa aabnedes for mig i samme Stund\nlidt efter lidt det h\u00f6ie Himmelblaae.\nEn Engel sank mig smilende im\u00f6de,\nforunderlig omstraalt af Morgenr\u00f6de.\n\nHan viste mig en Kiede, som sig r\u00e6kked\nfra Himlen ud, den klang som Fryd og Klage.\nHalvsynlig den sig rundt om Jorden str\u00e6kked,\ni mange Bugter vendte den tilbage.\nMed Blodst\u00e6nk var den ofte heel bed\u00e6kket;\npaa mange Steder Leddene var svage.\nAf blandet Erts den slyngte sig om Muldet;\nf\u00f6rst Guld, saa S\u00f6lv, saa Jern, saa atter Guldet.\n\nDa raabte Englen med sin klare Stemme:\nDu Skiebnens Kiede seer, som h\u00e6nger ned.\nDen sluttet er! Dens L\u00f6b kan intet hemme!\nAlt ordnes ved en str\u00e6ng N\u00f6dvendighed.\nHan svandt, men aldrig jeg min Dr\u00f6m skal glemme.\nJeg saae mig som et ringe, blodigt Led.\nJeg frygter ei, jeg gaaer naar Skiebnen kalder.\nEi, uden Gud, en Spurv til Jorden falder!\nDet hviner giennem Nattens sorte Skye.\nDe grumsethvide B\u00f6lger slaae paa Land.\nDe st\u00e6rke Vinde kaste h\u00f6it med Gny\nen skotlansk Snekke paa det hvide Sand.\nTil Kongeborgen strax de alle tye.\nEn deilig M\u00f6e og tretten dierve Mand.\nMinona, Kongens Datter, Skotlands Lyst!\nHar Stormen drevet til den danske Kyst.\n\nDe hugge Bielker i den dunkle Lund,\nMinona gaaer med Harald Arm i Arm;\ns\u00f6dt aander hendes r\u00f6de Purpurmund,\ndet ranke Liv omslynger han saa varm.\nDet er i Vaar en deilig Aftenstund.\nDe synke begge tause Barm til Barm.\nDa synger Nattergalen saa vemodig,\nog Maanen h\u00e6ver sig saa stor, saa blodig!\n\nNu t\u00e6t de f\u00f6ie st\u00e6rke Bielker fast;\nalt vugges Snekken af den milde Str\u00f6m.\nNu h\u00e6ve de paa D\u00e6kket ranke Mast.\nMinona favner Harald elskovs\u00f6m.\nHans kiekke unge Hierte slaaer saa fast.\nHun seiler bort. \u2014 Som v\u00e6kket af en Dr\u00f6m\nhan staaer og skuer med det vaade \u00d6ie\nden glatte Ki\u00f6l de klare B\u00f6lger pl\u00f6ie.\n\nEt Aar forgaaer, Frue Sigrids Sorg forsvinder,\nden vilde Valravns Magt ei meer hun frygter.\nEn sagte R\u00f6dme livner hendes Kinder,\nog Taaren fra det blide \u00d6ie flygter.\nI Styrke Harald meer og mere vinder,\nDin Magt, o Ravn! bestaaer i l\u00f6se Rygter.\nDin matte Kloe min S\u00f6n vist aldrig slaaer.\nDu har nu truet ham i tyve Aar.\n\nUng Harald vanker om saa l\u00e6ngselfuld,\nhan ganger for sin Moder ind at stande.\nMinona er saa elskelig, saa huld!\nHun vinker mig til Skotlands fierne Lande.\nGiv mig et Skib med Kiemper og med Guld,\nog lad mig pl\u00f6ie Havets salte Vande.\nJeg kommer glad igien, som jeg drog ud,\nog bringer dig en Datter, mig en Brud.\n\nFrue Sigrid gaaer saa tankefuld i Sind.\nDe tunge Fied ved Stierneglimt sig flytte.\nSaa triner hun i Skovens M\u00f6rke ind\nog aabner gamle Brunos lave Hytte.\nDer sidder han med Haanden under Kind,\ni Kl\u00e6der som for Kulden kun beskytte;\nmed Bibelen i sine matte H\u00e6nder.\nDen lille Lampe svagt i Natten br\u00e6nder.\n\nHil v\u00e6re dig \u00e6rv\u00e6rdig gamle Mand!\nDin Dronning kommer hid ved Midnatstide.\nUng Harald drage vil til fierne Land,\nhans sande Skiebne l\u00e6nges jeg at vide.\nDu l\u00e6ser Stiernerne! See der om han\nskal sm\u00e6delig ynkv\u00e6rdig D\u00f6den lide.\nForjag hans \u00f6mme Moders sidste Smerte,\nda skal hun takke dig med lettet Hierte.\n\nDen Gamle reiser sig af lune Vraa;\nmed blottet Hoved, foldet fromme H\u00e6nder\nhan tr\u00e6der ud og stirrer i det Blaa,\nhvis r\u00f6de Tegn hans gamle \u00d6ie kiender.\nS\u00e6dvanligt, siger han, de Stierner staae;\nen eeneste med selsom Ild kun br\u00e6nder.\nV\u00e6r tr\u00f6stig! thi jeg seer at Harald kan\npaa Havet dr\u00e6bes ei, og ei paa Land.\n\nDa funkler som en Stierne i det H\u00f6ie,\nved Eremittens tr\u00f6stelige Ord,\naf Gl\u00e6de Dronning Sigrids ski\u00f6nne \u00d6ie.\nNu jeg min S\u00f6n til Havet fro betroer!\nNu maa han gierne salte B\u00f6lger pl\u00f6ie.\nHan dr\u00e6bes ei paa Hav og ei paa Jord.\nHan sidde skal paa Tingets h\u00f6ie Steen,\nnaar Graven l\u00e6ngst har smuldnet mine Been.\n\nDet r\u00f6de Silkeflag fra Masten kneiser,\nden lange Drage hvidsler under \u00d6e.\nNu h\u00f6it i Raae de hvide Seil man heiser.\nDen stolte Byrde vugger paa sin S\u00f6e.\nUng Harald ganger Aftnen f\u00f6r han reiser\ni Lunden ud, hvor f\u00f6rst han saae sin M\u00f6e.\nAlt synes ham saa seent, han \u00f6nsker: Gid\njeg havde Vinger, for at flyve did!\n\nDa hvidsler Buskene i Nattens Vinde,\nda lyder fierne, svage Hundeglam.\nDe blege Lygtem\u00e6nd i Mosen svinde,\nog Snogen n\u00e6rmer sig saa mild og tam.\nDa tr\u00e6der hurtig frem en gammel Qvinde,\npaa Ryggen b\u00e6rer hun en Fiederham;\nmildt smile hendes runkne, gule Kinder.\nHun l\u00e6gger Hammen ved hans Fod og svinder!\n\nUng Harald undrer sig, dog ei han b\u00e6ver;\nkun s\u00e6lsomt higende hans Hierte slaaer.\nDen store Fiederham han langsomt h\u00e6ver.\nAf brogetski\u00f6nne Fiere den bestaaer.\nAt kl\u00e6de sig deri hans \u00d6nske kr\u00e6ver;\nden underlige Drivt han ei modstaaer.\nHan flyve kan, han h\u00e6ver sig, men l\u00e6nge\nhan sv\u00e6ver kun ad lave, flade Enge.\n\nHvi t\u00f6ver jeg? hvad holder mig tilbage?\nJeg er i Skotland inden Morgen gryer.\nSaa stiger han i Luften som en Drage,\nog suser under Himlens h\u00f6ie Skyer.\nHans Vinger over Havet Flugten tage.\nBort svinde Skove, Lunde, Borge, Byer.\nHan seer sig ene under Himlen flyde.\nDybt under ham de sorte B\u00f6lger bryde.\n\nDa klapprer det i Luften og han skuer\nden gyselige Ravn at n\u00e6rme sig.\nDens \u00d6ine flammer som to r\u00f6de Luer.\nEi Harald! skal jeg eengang finde dig!\nFor f\u00f6rste Gang ung Haralds Hierte gruer,\nden ski\u00f6nne Yngling blegner som et Liig.\nAf r\u00e6dsom Angest svulmer h\u00f6it hans Bryst,\nhan h\u00e6ver s\u00f6rgeligt sin hulde R\u00f6st:\n\nJeg seer det nytter ei mod Skiebnen stride!\nJeg er dit Rov, Gud staae mig bi i N\u00f6den!\nMen f\u00f6rend du mig grum vil s\u00f6nderslide,\nund mig en salig Stund i Morgenr\u00f6den.\nMinona er min Brud! lad mig nedglide\ntil hendes Buur og henrykt glemme D\u00f6den\ni Elskovs Favn, da skal jeg sikkert komme\ntil dig igien, naar korte Frist er omme.\n\nFast holder Ravnens Kl\u00f6r ham i det H\u00f6ie;\nden stirrer paa ham med begierligt Mod.\nSki\u00f6nt gierne strax min Lyst jeg vilde f\u00f6ie,\nskal jeg dog vise dig at jeg er god.\nSaa hug den ud ung Haralds h\u00f6ire \u00d6ie;\nsaa drak den Helvten af hans Hierteblod.\nNu har jeg m\u00e6rket dig, nu kan du vende\ntil Jorden ned, nu er du god at kiende.\n\nUng Harald synker langsomt ned med Taare\nfra Skyen i den lavere Natur.\nHan hviler sig paa sorte D\u00f6dningbaare,\nsom staaer ved Kirkens h\u00f6ie r\u00f6de Muur.\nTung er hans Gang, men o han elsker saare!\nHan raver til Minonas Jomfrubuur.\nHan skielver bleg ved D\u00f6ren, thi hans Mod\nHar Trolden drukket med hans Hierteblod.\n\nMinona kom, f\u00f6r Haralds Hierte brister!\nendnu det banker bl\u00f6dende for dig.\nPaa Jorden du din elskte Harald mister.\nDu seer ham atter udi Himmerig!\nMinona kom, o kom mit Hierte brister;\nlad mig dog eengang f\u00f6rst omfavne dig!\nSaa synger han med Elskovs sidste Lyst,\nmens D\u00f6den raller i hans kolde Bryst.\n\nDa kommer hun. O Naade i det H\u00f6ie!\nmin Haralds blege Gienf\u00e6rd for mig staaer.\nDer rinder Blod og Taarer af hans \u00d6ie,\nr\u00f6dt kl\u00e6be sig hans lange gule Haar!\nMinona, kom! betragt mig ganske n\u00f6ie.\nJeg er en Skygge ei, mit Hierte slaaer\nmed Krampetr\u00e6k af Elskov og af Smerte.\nKom, l\u00e6g din varme Haand paa Haralds Hierte.\n\nDa standser brat Minonas Taarer stride,\nda falmer hendes Purpurl\u00e6ber blaa,\nda bliver Kindens r\u00f6de Roser hvide,\nda bliver Issens sorte Lokker graae.\nAlt hvad han leed og hvad han end skal lide\nfort\u00e6ller han, mens Favn mod Favn de staae.\nFor sidste Gang i Elskovs s\u00f6de Lyst\nde smelte sammen klynget Bryst mod Bryst.\n\nLev vel, Minona! nu jeg frygter ikke.\nHist aabner Faderen sit Himmerig.\nGiv mig et Kys, og smiil med dine Blikke,\nog glem at Harald var ulykkelig.\nDa skal jeg D\u00f6dens Kalk frimodig drikke.\nLev vel Minona! Himlen signe dig.\nSaa favnede han bleg sin elskte M\u00f6e,\nog svang sig h\u00f6it henover salten S\u00f6e.\n\nDet brustne \u00d6ie stirrer \u2014 han er svunden!\nhun staaer tilbage paa det kolde Muld.\nDa blusser hun, da synker hun i Lunden,\nda beder hun til Himlen andagtsfuld:\nDu, som ved Daaben er med mig forbunden,\ndu, som paa Jorden var saa god og huld,\ndu, som lod Petrus gaae paa Havets B\u00f6lge,\nlad mig i Luften h\u00f6it min Harald f\u00f6lge!\n\nDa vifter Buskene i Morgenvinde,\nda lyder Nattergalens fierne Sang,\nda r\u00f6dmer Solen mildt fra Fieldets Tinde,\nda dufter Blomsten fra den gr\u00f6nne Vang.\nOg langsomt triner frem en ung Hyrdinde,\npaa Armen b\u00e6rer hun en Fiederham.\nS\u00f6rgmodigt smiler hendes r\u00f6de Kinder,\nhun l\u00e6gger den paa Gr\u00e6sset og forsvinder.\n\nOg flux Minona sig i Hammen kl\u00e6der,\nh\u00f6it svinger hun sig med behiertet Aand.\nEi l\u00e6nger hendes brustne \u00d6ie gr\u00e6der,\nhun flagrer hen i sieldne Kl\u00e6debond.\nDe Fugle, som hun seer paa h\u00f6ie Steder,\ndem dr\u00e6ber hun med Saxen i sin Haand.\nMed Kiempekraft hun sine Vinger slaaer;\nmen dog den vilde Ravn hun ikke naaer.\n\nDa h\u00f6rer hun i lave Luft det klynker;\nhun lytter med et rovbegierligt Mod?\nMed \u00d6rnens Flugt hun ned paa Stranden synker.\nDen er bespr\u00e6ngt med Haralds varme Blod!\nHun blusser smilende, ei hun sig ynker.\nHans h\u00f6ire Haand hun skuer ved sin Fod.\nDet eneste som Ravnen lod tilbage,\nhans Troskabspandt i Elskovs hulde Dage!\n\nHun giemmer Haanden paa sit blotte Bryst,\nsaa r\u00e6dsomt hendes blege L\u00e6ber lee.\nHver Fugl hun m\u00f6der i sin vilde Lyst\nden klipper hendes skarpe Sax i tree.\nDa h\u00e6ver Ravnen sig til sidste Dyst -\nhun klipper som hun klippede i Snee!\nDen lodne Krop maa s\u00f6ge dybt sin Grav\npaa tusind Steder i det vilde Hav.\n\nDe sorte B\u00f6lger bruse ikke l\u00e6nger,\nde skylle maanbestraalt paa runde Stene.\nVemodigt Strandens Piil med L\u00f6vet h\u00e6nger,\ndet hvidsler underligt i Lundens Grene.\nI Nattens Blaa sig Stiernen mat fremtr\u00e6nger.\nEn s\u00f6lvklar Skye ved Maanen flyder ene.\nDet er Minona d\u00f6ende som sv\u00e6ver.\nHun synker ei, hun sig til Himlen h\u00e6ver!"}