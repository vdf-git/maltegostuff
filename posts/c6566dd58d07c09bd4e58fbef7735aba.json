{"subject": "Poeten raader sin gamle Ven", "text": "Hvad h\u00f8rer jeg for Snak! O Himmel! er det muelig,\nAt du vil giftes nu, du dertil est saa duelig,\nSom Peder Christensen, der for Capitulet\nMed vaade \u00d8yne stoed, om Naade bad, ey Ret?\nJeg s\u00e6tte gierne vil, Jens Larsen! sligt til Side,\nJeg holder for, du gi\u00f8r ey saadant i Utide,\nDu endnu frisk og st\u00e6rk, du endnu dygtig est,\nDu Kr\u00e6fter haver som Mads Bryggers broget Hest,\nMan endnu ey Muscat kand paa din Pande rive,\nMan endnu Tyggemad dig ey i Mund skal give,\nDin Hud til Pergament end ey forvandlet er,\nDin Ryg man endnu ey saa krum, atlantisk seer,\nMan paa din Isse ey kand endnu Lanter spille,\nDu endnu Ritual kand l\u00e6se uden Brille,\nDu ey paa Bagen har halvfierdsindstyve Aar,\nSom, om jeg mindes, du opfyldte overgaar;\nDin Alder lettelig udregnes kand til prikke:\nVor Almanack, jeg troer, du n\u00e6gter jo vel ikke\nAt tegne dette Aar med et og tyve Tal,\nI Aarets Regning den dog ikke l\u00f8ber gal;\nMan ved din F\u00f8dsels Tiid, Gert B\u00f8dker da var liden,\nMan ey beh\u00f8ver en Kordt Dangst at regne Tiden.\nJeg regner intet sligt, din Alder hindrer ey;\nMen er det derfor nok? Per Jensen siger ney:\nHans Hustrue over ham slet intet jo kand klage,\nI Dygtighed hun fik ey bedre \u00c6gte-Mage,\nHan fast til Tvillinger at gi\u00f8re dygtig er;\nHvi kommer, at man ham fast saa nedslagen seer,\nSom Espen Advocat, naar bilagt blir en Tr\u00e6tte;\nSom T\u00f6ger, naar man vil Accisen h\u00f8yre s\u00e6tte\nPaa Malt og Br\u00e6ndeviin; som Morten Spillemand\nMod Fastetider, naar hans Plov ey drives kand;\nSom Paradises Vert, naar Politiens Svenne\nGudfrygtig blive, og vil Ont af Staden gienne;\nSom Jesper Kromand, naar han udi Kirken h\u00f8r,\nAt Pr\u00e6sten Drukkenskab til syndigt Levnet gi\u00f8r;\nHan, som sig brysted f\u00f8r, som Hanen, naar den galer,\nSom Herrem\u00e6nd, da man gav fire Snese Daler\nFor T\u00f8nde Hartkorn, ja saa stolt og modig gik,\nSom Frantz til Attestatz, den Dag han Illum fik,\nSom \u2014 \u2014, da han sit Navn fik indf\u00f8rt i Avisen,\nBlev l\u00e6rd for tvende Mark, thi det er gierne Prisen:\nHvi kommer, siger jeg, at han saa modl\u00f8s er?\nI hannem man jo meer Per Jensen ikke seer.\nDet kommer deraf, at han har dit Sind til prikke.\nEn Timon aldrig kand i \u00c6gtestand sig skikke:\nSaa snart af Vinduet hans Kone ikkun seer,\nStrax bilder han sig ind, at han Act\u00e6on er,\nHan udi Speylet seer to Horn af Panden voxe,\nHan frygter, han til Hiort forvandles eller Oxe.\nSee dig, Jens Larsen! kun paa hannem udi Speyl,\nDu, som foruden det og haver andre Feyl:\nDu for hver Skilling, som udgives, Fingre bider,\nDu, som dig fast ey selv, end sige andre, lider,\nDu, som en Flue ey kand lide staae paa Veg,\nOg desforuden ey en H\u00f8ne gi\u00f8r med \u00c6g,\nEnd sige dygtig er en Kone at forsyne,\nMon du dig bilder ind, en Pige er en Dyne,\nDer bruges ikkun til at gi\u00f8re Sengen varm?\nAch hvilket Fors\u00e6t! jeg fast spr\u00e6kke maa af Harm.\nOm Qvindeki\u00f8nnets Dyd jeg her vil intet tale,\nSligt findes ziirlig nok afmalt i Juvenale;\nJeg skriver Skandskrift ey, hans Fodspor ikke tr\u00e6r,\nSaa plump Satyricus, saa galdefuld ey er;\nThi det stor Uret er, med ham at ville sige,\nEy findes Qvinde meer, ey heller dydig Pige.\nVel man bekiender, at, da Odin f\u00f8rst fik Ski\u00e6g,\nOg Thor den anden Gud ey kr\u00f8ben var af \u00c6g,\nAt Dyd og Kydskhed var langt st\u00f8rre da paa Jorden;\nEy Nisse eller Trold saa bange var for Torden,\nSom en Hyrdinde for en ublue Hyrde var,\nEnhver allene holdt sig til sit rette Par.\nMen derfor f\u00f8lger ey, at Dyden reent er borte,\nDer findes endnu jo en Rike, Mette, Dorthe,\nEn Anna, Elsabeth, Susanna, Barbara,\nEn Marthe, Ingeborg, en Abel, Agatha;\nHos dem ey mindre Dyd, end udi Odins Alder,\nKand findes, ja vel meer. Jeg derfor ey bifalder\nEn Juvenalis, som med sin forgiftig Pen\nGreeb an det heele Ki\u00f8n, som f\u00f8rer Rok og Teen.\nMed ham jeg ikke vil fra \u00c6gteskab dig skr\u00e6kke,\nJeg hader af mit Sind ham og deslige Gi\u00e6kke.\nJeg ikke laste vil det heele Qvindeki\u00f8n,\nOg sige, at enhver er utroe, som er ski\u00f8n,\nAt ingen, som er riig, sin Husbond meget ski\u00f8tter,\nAt ingen, som er f\u00f8d i Ki\u00f8bsted mere nytter\nI en Huusholdning, end det femte Hiul i Vogn;\nDer neppe findes een i hele Kirke-Sogn,\nDer steege kand en Steeg, der lave kand en Kage,\nDer elte ret kand Dey, et fattigt Br\u00f8d kand bage,\nDer lave kand en Sauce, der kaage kand en Gr\u00f8d,\nDer ret forstaaer, hvad er, at legge Fisk i Bl\u00f8d;\nMen derimod enhver en konstig Lanter spiller,\nHvorover raabe Hevn de gamle Huuspostiller.\nMit Fors\u00e6t ikke er at tale derom her;\nEn hidsig Tydsk Po\u00ebt skabt dertil ene er.\nDet er jo saa forslidt, at sige: en er graadig,\nEn anden udi Dragt og Kl\u00e6der overdaadig,\nDer skielder, ivrer sig, og lukker \u00d8re til,\nNaar Ammen siunger, og naar Pigen spinde vil;\nDer paa en stakket Tid saa meget Thee kand drikke,\nAt Manden neppe har, hvorfor han sig en Strikke\nKand ki\u00f8be, naar han vil sig h\u00e6nge op af Sorg,\nJa neppe har Credit at tage en paa Borg.\nEn vil sig kl\u00e6de paa de nye franske Moder,\nEn anden l\u00e6re vil at siunge efter Noder;\nDer neppe findes een, der gider tale Jydsk,\nJens Kremmers Kokke-T\u00f8s deel Hilsen ud paa Tydsk.\nJa det alt kommen er saa vit med vore Qvinder,\nAt nye Moder som Naturen overvinder,\nAt de, som selsomt er, end kysse ey paa dansk,\nDet er formeget plumpt, de rekke Kind paa fransk.\nPer Vognmands Dotter gaar med ski\u00f8nne Falbelader ...\nOg andet saadant meer. Jeg agter det for Sladder;\nJeg derom taler ey, omski\u00f8nt det alt var sandt;\nMan t\u00e6nkte ellers, at jeg var en Postillant.\nMin Viise gaar ey saa, som jeg for dig vil qv\u00e6de;\nDer gives andre Ting, som \u00d8yne pleye v\u00e6de,\nSom saadan Mand, som du, kand legge snart i Grav,\nSaa snart du kommen er i gifte Folkes Lav.\nHvor kostbar Friehed er, derpaa kand ingen ski\u00f8nne,\nDen lignes kand mod Guld, som Guldet mod en B\u00f8nne;\nSaa snart den borte er, man merker allerf\u00f8rst,\nAt den af alle Ting maa agtes best og st\u00f8rst.\nDu t\u00e6nker, naar du seer forliebte Folk at spille:\nGid jeg var i den Stand! men det er kun en Brille,\nDin N\u00e6se settes paa; det er en stakket Lyst,\nSom neppe vare vil for dig fra Vaar til H\u00f8st.\nSaa snart den Elskovs Ild, som f\u00f8rst i dig opt\u00e6ndes,\nUdrases, man skal see, hvor Bladet strax omvendes;\nDu savne Frihed skal, naar Blodet bliver koldt,\nOg raabe maa forseent: O Himmel! jeg er soldt.\nAf Elskovs falske Skin hvi lod jeg mig bedrage!\nMin \u00e6dle Frihed, som mig gav saa s\u00f8de Dage,\nBortsmeltet er. Mon jeg er Mester meer i Huus?\nHvad er slig Ki\u00e6rlighed vel andet end en Ruus,\nSom gl\u00e6der Hierte, Sind? men naar den er udsovet,\nMan raaber: V\u00e6 min Ryg, Hr. Doctor, v\u00e6 mit Hoved!\nDen Lyst jeg dyrt har ki\u00f8bt. Gid Fanden drikke meer!\nHr. \u2014 \u2014! v\u00e6r saa god at s\u00e6tte mig Clisteer.\nJa Elskovs s\u00f8de Ruus, den v\u00e6rre med os spiller,\nHvo deraf bliver siug, ham hielper ingen Piller;\nI Beckers Apotek ey alle Krukker kand\nTil rette hielpe vor ny-gifte gamle Mand.\nNaar Ungdom blir forliebt, paa Gifte-Tanker falder,\nDet heel naturligt er, det Ki\u00e6rlighed man kalder;\nMen en Jens Larsen, naar han Elskovs Griller faar,\nDet heeder Feber, som snart kommer, og snart gaar.\nOm gamle Ingeborg fik Lyst til Masqverade,\nJeg, som for Sygdom, strax lod hende aarelade.\nEn Ganymedes Top med Drenge spille kand,\nEn Nestor saadant gi\u00f8r, og d\u00f8mmes fra Forstand.\nSaa snart du bliver gift, du ryster dine L\u00e6nker;\nJeg raader derfor dig, Jens Larsen! du bet\u00e6nker,\nAt hos graah\u00e6rdet M\u00e6nd sligt er kun Raserie.\nSaa vist det angrer dig, som 5 og 5 er ti.\nKand en ung Pige saa en gammel Karl bedaare?\nGak hen, udstr\u00e6k dit Been, og lad dig slaae en Aare.\nOm det ey hielpe kand, da raader jeg, du gaar\nTil Anticyram, hvor der findes Ellebor,\nSom redder tit i N\u00f8d, fordriver slige Griller,\nNaar intet hielper meer, ey Doctor eller Piller.\nTroe mig, jeg er Prophet, jeg f\u00f8rer ingen Snak.\nEn Qvinde skiftes ey, som Horbows Almanack;\nDen dig i Kl\u00f8er faaer, den stedse dig beholder.\nDu svare hertil kand: min Svoger Jacob Bolder,\nHan blev jo herlig gift; han fik en hiertens Viv.\nHvo pokker n\u00e6gter det? Jens Larsen! spar mit Liv,\nJeg \u00e6rgrer mig ihiel, om du vil mig bebreyde,\nAt jeg med Qvinde-Ki\u00f8n vil f\u00f8re Krig og Feyde.\nDet synes da, som du min Meening ey forstaar,\nJeg andre ey, men dig paa Klingen eene gaar.\nJeg siger, \u00c6gtestand har bittre, s\u00f8de Dage;\nDu Part vil kun i Sorg, men Gl\u00e6den ikke tage.\nJeg har jo aldrig sagt, at der er ingen god;\nMen n\u00e6gter derfor ey, om D\u00f8den for mig stod,\nAt du med Billighed en gammel Gi\u00e6k maa heede,\nDer kand sig lade saa af Ki\u00e6rlighed forleede.\nJeg setter, at du faaer en Qvinde, der med Dyd\nSaa h\u00f8yt begavet er, som Landsbye Degn med Lyd;\nDer bringer i dit Huus saa mange Penge-Poser,\nSom Staader Pialter har, som \u2014 \u2014 er rig paa Gloser;\nDer frugtbar er paa B\u00f8rn, som den sneehvide Soe,\nDer fandtes i det Land, Latinerne beboe;\nDer Feyl og Laster har saa faa, som jeg har Penge,\nSit Huus regiere kand, som Morten stemme Strenge;\nDer yndig, dydig er, beleven, flittig, ski\u00f8n;\nDer tr\u00e6ttes ey med Folk, naar de skal have L\u00f8n\nDer Hosbonds Venner, ja (som rart er) Svigermoder\nEy mindre haver ki\u00e6r, end Jesper Sang og Noder;\nDer \u00e6rlig er og kydsk, sin Hosbond huld og troe;\nDer buldrer ey med Folk, forstyrrer Mandens Roe;\nDer seer ey paa ham suurt, om til sin Kammer-Pige\nHan \u00d8ye kaster lidt. Hvad kand jeg meere sige?\nEnhver maa tilstaae, at jeg gavmild mod dig er;\nEnhver, der giftes vil, sig \u00f8nsker vel ey meer?\nTil saadant \u00c6gteskab jeg Vey for dig vil bane,\nSki\u00f8nt saadan Qvinde er saa rar, som sorte Svane.\nNu est du lykkelig, din N\u00e6se naaer i Skye;\nT\u00f8r nogen understaae i heele Land og Bye\nAt ligne sig med dig? I som ey giftes ville,\nSeer, speyler eder paa Jens Larsen og Pernille,\nGaar, henger eder op af Avind og Fortred,\nI som hans Daarlighed tilforne har beleed.\nSaa kand du nogen Tid mod dem slaae Knep i Lomme;\nMen naar den f\u00f8rste Ild er past, et Aar er omme,\nMan sp\u00f8rger dig: hvor nu, Jens Larsen! hvor er fat?\nBag \u00d8ret du dig klaar, som Munkes sorte Kat,\nDer ventede ont Veyr. Du har ey mere Hierte,\nDu f\u00e6rdig er at d\u00f8e af idel Sorg og Smerte,\nDu finder Ki\u00e6rlighed ey meer hos dig saa heed,\nHvad Aarsag der er til, du selv fast ikke veed.\nMan h\u00f8r dig sukke sterkt, af hiertens Vrede fnyse,\nOg raabe overlydt: kand Elskov saa bortfryse\nI stakket Tid? Jeg troer, man haver mig forgiort:\nMin Hustrue, som saa hvid mig syntes, er nu sort.\nMon jeg er bleven blind? Det er jo min Pernille,\nMed hvilken all min Lyst tilforne var at spille.\nJeg \u00d8yne gnikker, meen, at Synen Aarsag er ;\nMen det ey hielper, jeg Pernille meer ey seer.\nDet lidt for tiligt er, Jens Larsen! saa at gr\u00e6de;\nJeg neppe har min Sang for dig begyndt at qv\u00e6de:\nSlig Sorg ey lignes kand, ey agtes ved et Haar\nMod hvad tilbage er, og endnu forestaar.\nDin Hustru bliver syg, \u2014 \u2014 \u2014 giver Varsel,\nHun er frugtsommelig, og laver flux til Barsel.\nDu venter strax en S\u00f8n, du holder \u00d8ret stift,\nFortryder ikke meer, at du est bleven gift.\nDu raadslaar Dag og Nat med Marthe Jorde-Moder,\nHun er din beste Ven, ski\u00f8nt du i hendes Noder\nHar aldrig havt Behag. Hun meen, du faar en S\u00f8n;\nDu gr\u00e6der udaf Fryd, og lover hende L\u00f8n.\nMen t\u00e6nk, Jens Larsen! kun, naar man dig lader sige:\nPernille er forl\u00f8st, har faaet en d\u00f8df\u00f8d Pige;\nHvad vil da blive af? t\u00e6nk, at du est en Mand,\nDer udi mindste Sorg dig ikke skikke kand.\nHvor vil du tage da af Sted, hvor vil du vraale,\nNaar foreskienkes dig saa tilig bittre Skaale!\nJeg s\u00e6tter, at du b\u00e6r bestandig dette Kaars,\nJeg s\u00e6tter, her i at du est en Peder Paars:\nDu tr\u00f8ster dig igien, forventer bedre Skiebne,\nDu denne gang kand med Spartanisk Mod dig v\u00e6bne,\nDu siger ved dig selv: Jens Larsen! v\u00e6r ved Mod,\nMin Hustru kommer nok engang igien paa Fod;\nJeg maa fors\u00f8ge, om jeg bedre kand arbeyde,\nJeg haaber, Lykken vil ey l\u00e6nger med mig feyde.\nSaa tr\u00f8ster du dig selv, du faaer hvad du attraar,\nDin Hustru anden gang sig bedre for dig staar:\nHun blir igien forl\u00f8st, hun anden S\u00f8n dig f\u00f8der.\nDen Lykke er jo stor, den all din Sorg fors\u00f8der.\nStrax kommer i dit Huus det hele Naboelav,\nDin Svigerfader selv, som krumpen gaar ved Stav.\nNu troer jeg, siger han, du Nille meer ey hader.\nAch see det kiere Barn, hvor ligt er det sin Fader!\nStrax gi\u00f8res Giestebud, og drikkes lystig om.\nJens Larsen kand ey see et Glas at v\u00e6re tom,\nHan ingen gir Qvarteer, han ingen Polak lider:\nJens Kr\u00e6mmer! er det ret i slige gyldne Tider\nAt lade Kruset staae? v\u00e6r snar, drik ud dit Glas.\nFrisk op! jeg har nu paa Pernille faaet Has.\nSaa drikker, st\u00f8yer man, enhver er reent af lave\nAf \u00d8ll og Br\u00e6ndeviin, som f\u00f8rer Krig i Mave;\nDer fattes andet ey, end Marthe Jordemoer\nCanoniseres skal med Instrumenters Chor.\nNaar Himmelen er klar, naar Fuglene sig fryder,\nNaar Veiret stille er, en liden Skye frembryder,\nDer tit i \u00d8yeblik gi\u00f8r Himmelen saa graae,\nSom den var angenem, som den tilforn var blaae;\nPlaneter, Stierne, Soel, det kiere Verdens \u00d8ye,\nBedekkes af en Skye. Giv Agt, Jens Larsen! n\u00f8ye:\nNaar alting for dig leer og smiler i dit Huus,\nDu vente maa en Storm. Drik dig ey flere Ruus,\nMen n\u00f8ye eftert\u00e6nk, at tusind Ting kand m\u00f8de\nI \u00c6gtestand, som kand dig \u00e6rgre fast til d\u00f8de.\nDin lille Lars blir syg, du veedst ey selv hvoraf,\nMen D\u00f8den str\u00e6ber hart. Gid jeg var i min Grav!\nAf Utaalmodighed du raaber; Ach Hr. Docter!\nMon Drengen leve kand? See hvilke haarde Togter\nJeg arme Mand staar ud: det var min eene S\u00f8n,\nSom jeg forhvervet har af Gud med megen B\u00f8n.\nDin Hustrue frugtbar er, hun fleere B\u00f8rn dig f\u00f8der;\nDu bliver glad igien, sligt all din Sorg fors\u00f8der,\nDu ligner hende ved en f\u00e6d og frugtbar Mark,\nDu bryster dig, at du est bleven Patriarch.\nDet gl\u00e6deligt vel er, saa mange B\u00f8rn at have,\nOg billig regnes kand for Himlens store Gave,\nSee egne Billeder, som jeg af H\u00f8flighed\nVil s\u00e6tte at du selv har giort og kiendes ved.\nMen naar man Gl\u00e6den i en Veyeskaal vil legge,\nOg i en anden Sorg, og see af hvilke begge\nDer veyer, trykker meest, man finder, at Fortred\nMod Gl\u00e6den vigtig er, og trykker Skaalen ned.\nSaa l\u00e6nge B\u00f8rn er smaa, og maa sig lade b\u00e6re,\nDe koster ey vel stort, de kand ey meget t\u00e6re;\nFor\u00e6ldre derimod er altid udi Frygt,\nEndski\u00f8nt dem fattes ey Opvartning eller Rygt,\nAt h\u00f8re meget Ont, som dem kand vederfare;\nDet hielper ofte lidt, at man en m\u00e6gtig Skare\nAf Barnepiger har, af Ammer, som med Flid\nOpvarte maa enhver; Nu en, nu anden Tid\nDu h\u00f8re maa med Sorg, Fortred og Hierte-klappen,\nLars faldt med Stoelen om, Mads hovedkulds af Trappen,\nI Fingeren sig skar Maria med en Kniv,\nPernille med en Sax har bragt sig fast om Liv,\nJens br\u00f8d sit Been i tu, Peer fik et Hul i Panden,\nNiels viklede sin Fod, Paul st\u00f8dte sig paa Kanden,\nHans har udi sin Hals en m\u00e6gtig Knappenaal,\nFrans hart ad briste vil, har sig for\u00e6dt af Kaal,\nDorthea man med Magt skal tr\u00e6kke udi Skole,\nHun trodsig er og stiv, fast som en utemt Fole,\nHieronymus den er en slem vanartig Dreng,\nDet er fast ingen Nat, han \u2014 \u2014 jo i Seng.\nHver \u00d8yeblik du faaer slig ski\u00f8n Music at h\u00f8re,\nDu mister all din Lyst til fleere B\u00f8rn at gi\u00f8re.\nDet eneste, hvormed du da dig tr\u00f8ste kand,\nEr at de voxe snart, faae Ski\u00f8nsomhed, Forstand;\nDu meener, at du saa ey Uroe meer kand have,\nOg at desbedre da de holdes kand i Ave.\nI din Tragoedie det er en anden Act,\nMusiqven kommer kun hen udi anden Tact,\nSom er langt meere sv\u00e6r: en S\u00f8n vil l\u00e6re f\u00e6gte,\nEn anden, v\u00e6rre er, vil Kammer-Pigen \u00e6gte,\nDet du samtykke maa, han hende kom for n\u00e6r,\nHun, med Permission at sige, svanger er.\nEen reyser uden Lands, tils\u00e6tter mange Penge,\nEn anden kommen er i Gield, og vil sig henge.\nEen stiv, haardnakket er, og giver knubbet Ord,\nEn anden h\u00f8rer man at have giort et Mord.\nLucia finder du paa Trappen med Skolmester.\nFrans, Peer studere ey, vil ikke v\u00e6re Pr\u00e6ster.\nJeg vil ey tale om, hvad andet forestaar\nFor den, der tage sig en Kone vil ved Laar.\nDen mindste Deel jeg kun har denne gang opregnet,\nHos Juvenalem meer af saadant er antegnet;\nJeg Piben stikker ind, ey f\u00e6lder saadan Dom,\nJeg troer, at Qvindeki\u00f8n var slemmere til Rom,\nJeg seer, at ingen Ting har kundet ham befalde,\nJeg troer, han laster ey af Iver, men af Galde.\nSlig Vise jeg for dig, Jens Larsen! siunger ey,\nJeg skyder andre Skud, jeg gaaer en anden Vey.\nJeg troer, hos begge Ki\u00f8n der findes lige Dyder;\nJeg givet haver dig en Qvinde uden Lyder,\nJa det som mere er, jeg siger, \u00c6gte-Stand\nMedf\u00f8rer tusind Ting, som Sorg fors\u00f8de kand.\nMen du, af saadant Sind som er, af saadan Alder,\nDit Fors\u00e6t aldrig jeg i \u00c6vighed bifalder.\nJeg kiender din Humeur, din Tilstand paa et Haar,\nJeg er forsikret om, at omendski\u00f8nt du faaer\nEn Hustrue, som du dig kand \u00f8nske og begi\u00e6re,\nDig dog alligevel Fortr\u00e6d vil daglig t\u00e6re.\nBet\u00e6nk, Jens Larsen! du jo est en gammel Knark;\nMed saadan usel Plov ey pl\u00f8yes kand en Mark.\nEn ung Diana dig jo let til Hiort kand gi\u00f8re.\nKand med Hanreders Tr\u00f8st om Munden man dig sm\u00f8re?\nNey, det ey hielper dig, som saa nedslagen er,\nFast ingen Tr\u00f8st for dig i samme Bog jeg seer.\nEn gammel Mand, som tar en ung og deylig Pige,\nSaa dannet v\u00e6re maa, som her jeg kort vil sige:\nHan maa ey v\u00e6re af et tungt, bedr\u00f8vet Sind,\nMaa alting see, men dog sig stille stundum blind;\nOm han i \u00c6gte-Stand har en Socratisk Skiebne,\nHan mod Xantippe maa Socratisk sig bev\u00e6bne:\nSaa tit med haarde Ord hun l\u00f8s paa hannem gaaer,\nHan sig maa bilde ind, at han Caresser faaer;\nOm haardere Confect, om Hug for hannem vanker,\nHan t\u00e6nke maa, hun St\u00f8v af Kl\u00e6derne kun banker;\nOm hans Xantippe et Vandbekken paa ham slaar,\nHan tenke maa: kand skee at det Regndraaber var.\nHan over alting ey maa s\u00f8ge sig at hevne,\nEy for Galanterie til Tamper-Retten stevne,\nMen heller t\u00e6nke: jeg maaskee tvesiunet er,\nOm han en anden Mand i Seng med hende seer.\nHan for sin \u00c6res skyld maa heller holde Mine,\nMaa v\u00e6re f\u00f8lesl\u00f8s, og gaae som en Machine,\nOm alting tvivle, og agere Scepticus,\nMod Messalina han maa v\u00e6re Claudius.\nOm bedre Skiebne er, om Lykken det saa laver,\nAt han en Hustru faaer af store Sindets Gaver,\nHan da skarpsindig som en Argus v\u00e6re maa,\nHan vide maa hver Dyd i s\u00e6r at ski\u00f8nne paa,\nI Hiertet finde, at den Skat han har i eye,\nMod all Uleylighed, Fortred og Sorg kand veye.\nDen, der er dannet saa, med slige Gaver skabt,\nOm han sig gifter, har han dog slet intet tabt;\nHan heller derfor skal af mig ber\u00f8mmet blive,\nJeg paa hans Brude-Seng vil imprimatur skrive;\nAf saadant Fors\u00e6t da jeg ikke meere leer,\nSki\u00f8nt han har Kragens Aar, naar Sindet munter er.\nMen du, Jens Larsen! jeg dig kiender jo til prikke,\nDu udi Modgang dig har aldrig kundet skikke;\nDu ski\u00f8nner ey paa godt; om du en Caja faaer,\nOm en Lucretia, det dog ey bedre gaaer.\nDu siger vel, maa skee, jeg ey om Nytten taler,\nJeg kun Uleylighed i \u00c6gte-Stand afmaler.\nDu forestille kand: naar jeg er skr\u00f8belig,\nJeg savne maa den, som skal vederqv\u00e6ge mig,\nDer Deel kand tage i min Lidelse og Smerte,\nDer for mig smigre kand, mig kalde lille Hierte,\nDer ved mit Hovedgierd kand sidde heele Dag,\nOg sige: Lille Jens! hvori har du Behag?\nDet er kun Snak; man dig, Jens Larsen! vil kun drille.\nMon udaf Ki\u00e6rlighed bev\u00e6get er Pernille\nTil saadant \u00c6gteskab, at giftes med en Mand,\nDer skaldet er, og har i Munden ey en Tand?\nMon derfor hun maaskee dig kand for andre lide,\nFor du est tandl\u00f8s, og din Kone ey kand bide?\nAch ney, Jens Larsen! ney! hun veed, at du est rig;\nHun med dit Skriin, ey med Jens Larsen gifter sig.\nOm mig betroed var din Vielse at gi\u00f8re,\nJeg ey Bet\u00e6nkning tog slig Formular at f\u00f8re:\nJeg sp\u00f8rger Eder ad Pernille! om I er\nAf Hiertens Grund beraad med dennes Lediker\nAt gifte Eder, med Jens Larsens Guld og Croner,\nMed anden gangbar Mynt og Obligationer.\nHun sv\u00e6rger, at hun dig for Midler ey har kier;\nSlig Protestation dog gi\u00f8res af enhver.\nNu gamle Kierlinger sig gifte og med Drenge,\nStrax efter Bryllupet er reede sig at henge;\nNaar Vielsen er giort, man f\u00f8rer anden Snak,\nMan siger: Bestemoer! gid I var Almanak.\nHun, som saa deylig var den Tid man blev forlovet,\nI \u00d8yne stikker da som et Skabilken-Hoved.\nNaar Testament er giort, den Blinde Synen faaer,\nDen, Venus var i Fior, Medusa er i Aar.\nLad dig ey s\u00e6tte saa paa N\u00e6sen falske Briller;\nDu veedst, at lige B\u00f8rn jo best tilsammen spiller.\nCiteer af andre Folk Exempler for mig ey;\nDen halve Stad, jeg veed, jo gaaer den samme Vey.\nEn Jason tager nu en Baucis, ey Medea;\nDen unge Hyrde ey sig gifter med Astr\u00e6a,\nMed Thisbe Pyramus sig ey forlover meer,\nFast alle Giftermaal man mod Naturen seer.\nMen mon ved andres Feyl man sine kand besmykke?\nF\u00f8lg andre efter, lav dig og paa andres Lykke;\nGak kun din Broders Vey, forspil med ham dit Kort,\nFaa Ski\u00f8nhed, Hugg og Horn, til Oxe bliv og Hiort.\nSee kun til n\u00e6ste Huus, vor Naboe-Kone Liske\nSin Spille-Bue nu kun bruger til en Piske;\nHun spiller nu ey meer paa Luth og paa Citar,\nMen paa Hans Jensens Rygg nu Tacten ikkun slaar.\nDen Engel-s\u00f8de R\u00f8st han h\u00f8rer nu ey meere,\nMen naar hun aabner Mund, saa maa han tremulere.\nVor Venus Elskovs Vers for sin Adonis sang;\nNu spilles ikke meer, nu h\u00f8res anden Klang.\nDu farer vild, hvis du dig anden Lykke venter.\nMan ey foreener let to stridend Elementer;\nDit gamle Legeme et Sneehuus lignes ved,\nS\u00e6t deri Kakkelovn, det smeltes, falder ned.\nMed Eddik flygtig Salt fors\u00f8g kun at melere,\nSee, hvor slig Blanding strax vil stride, operere.\nT\u00e6nk, hvilken Sympatie man her forvente kand:\nHun er i fulde Aar, du en bedaget Mand.\nTil gamle Kl\u00e6der sig ey skikker nye Lapper,\nPaa Vadmels Tr\u00f8ye man ey s\u00e6tter Fl\u00f8yels Knapper.\nHvo sig saa prydede, ski\u00f8nt han min Broder var,\nJeg ham for Broder holdt, men ogsaa for en Nar.\nMen h\u00f8r, en Herlighed jeg dig vil dog fort\u00e6lle,\nSom du kand nyde ved en saadan \u00c6gtef\u00e6lle:\nDu gaaer frugtsommelig jo med en Characteer,\nDu frygter, at man din \u00c6rgierrighed beleer;\nMed saadan Leylighed, jeg haaber, du saa mager,\nAt din Pernille Skyld for saadant sig paatager.\nDu sige kand: jeg blev Jens Larsen for min Part,\nEy Titel ski\u00f8tter; men man kiender Qvinders Art,\nMan Fruentimmer maa i slige Sager f\u00f8ye,\nDe unge Koner ey med deres Stand sig n\u00f8ye:\nPernille Larsens det er jo saa gammel dags,\nNey! Frue og Madam samt andet saadant slags\nDet haver anden Art, det udi \u00d8ret klinger.\nSiig, du har ingen Roe for hende, hun dig tvinger;\nSaa gi\u00f8r de fleeste M\u00e6nd, de saa besmykke sig,\nFor den Post Qvindeki\u00f8n dem er umistelig.\nI mange andre Feyl de til Dek-Mantel tiene;\nVi selv os H\u00e6nder toe, og ville v\u00e6re reene,\nSki\u00f8nt at i mange Feyl vi dennem overgaae.\nHvad Konen raader fra, hun sig paatage maa,\nNaar Manden selv er ond, strax Qvinden Rasmus heeder,\nHan selv er Hoved-Mand, dog Konen ham forleeder,\nHan selv er gierig, og dog ofte sige t\u00f8r:\nJeg for min Hustrus skyld et saadant Levnet f\u00f8r.\nNaar mod hans Overdaad hans Skrifte-Fader taler,\nSit store Huus-Kors han med Taare strax afmaler:\nI skulde ikke troe, Jer Vel-\u00e6rv\u00e6rdighed!\nHvad jeg maa gi\u00f8re for i Huus at have Fred;\nMon for min egen skyld jeg Hest og Vogn vel holder?\nNey, Qvinde-Hovmod det, Hr. Pastor! alt forvolder.\nSaa en Lucullus tit, saa en Apicius\nBlir ofte uforskyldt til en Philosophus.\nMen t\u00f8v, Jens Larsen! lidt; jeg fast det beste glemmer:\nNaar du dig aabenbar at tage Gaver skiemmer,\nBeed Konen tage dem i sin Eenfoldighed,\nAnstil dig, som at du selv intet deraf veed.\nBeed hende sige: Hvis min Mand det fik at vide,\nJeg vist en Di\u00e6vel fik, og meget maatte lide.\nBeed hende sige, at du est en \u00e6rlig Mand,\nDu aldrig selv tar Skienk, men kun paa anden Haand.\nT\u00e6nk kun, Jens Larsen! hvad der vilde af os blive,\nOm Qvinder blev rebelsk, og B\u00f8ger vilde skrive;\nOm Juvenalis Geist kom paa en Agatha,\nOg vilde give os en siette Satyra,\nDa stode jeg og du og andre i en Maade,\nSom Skorsteens Katte vi bag \u00d8rene os klaade.\nSee da den Fordeel, som du faaer ved \u00c6gte-Stand,\nSee ogsaa, om den mod Fortreden veye kand.\nAt jeg den Vey har ey mig dristet at begive,\nDets rette Aarsag jeg har aldrig villet skrive.\nDet ikke Penge-Sorg alene voldet har;\nEn liden Hendelse mig haver giort til Nar,\nMig haver skr\u00e6kket fra mit Fors\u00e6t at forhale.\nJg blues, skiemmes ved om saadant her at tale;\nJeg vil kun derfor dig i \u00d8ret viske ind,\nMen \u00f8nsker dig, at du maa blive lam og blind,\nAt inden Aar dig maa af Panden voxe Takker,\nHvis det, jeg dig betroer, du ud af Skolen snakker;\nI din Pernille du en Jesabel maa faae,\nAt dig ey bedre end en Claudio skal gaae,\nAt af Jens Larsen man Act\u00e6on dig omd\u00f8ber,\nHvis du ey tier still, hvis du mig her i r\u00f8ber.\nJeg engang ... ach jeg t\u00f8r ey derom tale meer!\nJeg frygter, at du mig, Jens Larsen! kun beleer;\nJeg vil ey, at man mig skal Overtroe bebreyde,\nMed saadan Lyde jeg har altid f\u00f8ret Feyde.\nJeg engang Lyst bekom, at see i T\u00e6rning-Bog,\nJeg vilde, arme Giek, for Tiden v\u00e6re klog,\nJeg vilde deraf see i \u00c6gteskab min Lykke,\nMen traf i Bogen paa et meget hesligt Stykke.\nJeg kasted anden gang, og fik de samme Ord,\nAf Vrede slengede da Bogen under Bord.\nDet samme skidet Vers betog mig gandske Modet;\nEn Alteration mig sidder end i Blodet,\nEndski\u00f8nt jeg veed, at det er idel Giekkerie.\nDet Vers, som jeg da fik, har saadan Melodie:\nDu meener, at du faaer en Jomfrue og en Dame,\nMen vogt dig for et Dyr, som heeder Maren Amme."}