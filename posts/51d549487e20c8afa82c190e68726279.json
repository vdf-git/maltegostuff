{"subject": "Ritorneller [Blomst af Mimosen]", "text": "Blomst af Mimosen,\nJag mig ei bort med dine Torne,\nFordi jeg er en Ven af Rosen.\n\n2. \nJomfru i det Gr\u00f8nne,\nTro mig, hvilte du ei, hvor du hviler,\nVar dine Skj\u00f8nheder ikke saa skj\u00f8nne.\n\n3. \nHonnings\u00f8de N\u00e6lde,\nHvor heed jeg blev, hvordan dit Favntag br\u00e6ndte,\nDet maa du frit, til hvem du vil, fort\u00e6lle.\n\n4. \nKlare Meduse,\nO, hvor du sv\u00f8mmer yndigt i Vandet,\nDrivende vaad i den stribede Blouse.\n\n5. \nBlomst af Tobakken,\nF\u00f8r jeg som Pebersvend lever og d\u00f8er,\nSkal mig en Kone tr\u00e6de paa Nakken.\n\n6. \nL\u00f8vetand du gule,\nMit Hjerte er saa frisk som Nogens,\nOg selv min Lever feiler ei en Smule.\n\n7. \nBlomst af Violen,\nI denne lille Lund ved Veien,\nHer kan vi skjule os for Solen.\n\n8. \nMalurt du bittre,\nKom mig ei n\u00e6r, jeg seer min Sj\u00e6ls Udvalgte,\nVed Tanken om din Galde blot, at zittre.\n\n9. \nBlomst af Pelargonien,\nDin fine Tegning fik mig til at t\u00e6nke,\nVi sad en Sommenqv\u00e6ld i Catalonien.\n\n10. \nS\u00f8de Narcisse,\nDa du forlod os naivt i det Gr\u00f8nne,\nVar det i dit eget \u00c6rinde tilvisse.\n\n11. \nFagre Verbene,\nElske dig maa jeg, om ikke for andet,\nSaa for dit fyrige Ildkys alene.\n\n12. \nBlomst af H\u00e6ngebirken,\nJeg f\u00f8lte mig, omslyngt af dine Arme,\nSaa n\u00e6r ved Gud, som om jeg stod i Kirken.\n\n13. \nSkj\u00f8nne Schizante,\nTil Kj\u00e6reste er du ei fyldig og r\u00f8d nok,\nMen vil du ikke v\u00e6re min Tante?\n\n14. \nFingerb\u00f8lstengel,\nKan du, som siges, berolige Hjertet,\nO, saa er du en Engel.\n\n15. \nSisken i Buret!\nTiden kan falde dig lang, men dog ikke\nLang som mig, der seer efter Uhret.\n\n16. \nBlomst af Sukkerr\u00f8ret,\nJeg dr\u00f8mmer Dag og Nat om al den S\u00f8dme,\nDu skjuler under Sl\u00f8ret.\n\n17. \nSvulmende Drue!\nDet er for koldt om Natten derude,\nKom, lad mig tr\u00e6kke dig ind i min Stue.\n\n18. \nFrister i \u00d8rken,\nO, du har viist mig saa deilige Sager,\nAt til at modstaae fattes mig Styrken.\n\n19. \nBlomst af Akkeleien,\nDu er en grumme kj\u00e6rlig S\u00f8ster,\nMen immer staaer du os iveien.\n\n20. \nKan du med dine m\u00f8rke \u00d8ine, Georgine,\nSaa frit og aabent stirre ind i mine,\nT\u00f8r jeg vel ogsaa ret fordybe mig i dine.\n\n21. \nDen gyldne Fletning,\nDer over Skuldren synker ned mod Barmen,\nHar l\u00e6rt min Arm sin Slange-Retning.\n\n22. \nTorskeflab, god Aften!\nSee hvilken Plads jeg fik mig her hos Rosen;\n\u00c6rgrer det dig ikke? du kunde havt den.\n\n23. \nBrune Rebekke,\nSv\u00f8b dine F\u00f8dder ind i Kaned\u00e6kket,\nJeg vil staae bag paa, og din Mand kan tr\u00e6kke.\n\n24. \nGj\u00f8r Stuen luun for mine M\u00e6lkefade,\nFlyt Qv\u00e6get ind, det fryser alt paa Marken,\nOg mine Maanedsroser d\u00e6k med Blade!\n\n25. \nDet tydske Sprog jeg elsker og det franske;\nDen italienske Tunge og den spanske,\nMen ingen er saa s\u00f8d dog, som den danske.\n\n26. \nJeg saae et Stjerneskud paa Himlen glide,\nOg dig forsvinde mellem unge Hasler -\nHvor I blev af, er ikke let at vide.\n\n27. \nBlomst af Primlen,\nDen Luft man aander i din N\u00e6rhed,\nEr som et Aandedrag i Himlen.\n\n28. \nBlomst af Gyldenlakken,\nNaar du dit Ansigt vender fra mig,\nSaa maa jeg kysse dig i Nakken.\n\n29. \nMarcipan du hvide,\nDet er din egen Skyld, beklag dig ikke;\nJeg kan ei lade v\u00e6re, jeg maa bide.\n\n30. \nAt Maanens N\u00e6 ei fyldes, at en Bondes\nGaardhane sjelden godt kan trives, veed jeg;\nMen du, Lauretta, burde kunne rundes.\n\n31. \nDet faldt mig aldrig ind, at gj\u00f8re Regning,\nBlandt dine Yndigheders Tal, paa denne:\nSn\u00f8rlivets Silketryk og Rosentegning.\n\n32. \nBlomst af Magnolien,\nSom Honning er hvert Ord du taler,\nOg selv din Vrede er som Olien.\n\n33. \nSorte Svane,\nEt S\u00e6rsyn er du, men mit \u00d8ie lystrer,\nNaar det skal hylde Skj\u00f8nhed, ingen Vane.\n\n34. \nL\u00e6g i dit Skj\u00f8d mit Hoved, Epheuranke,\nJeg feired Festen for den muntre Larmgud,\nF\u00f8l, hvordan mine Tindinger de banke!\n\n35. \nNattr\u00f8ien tog den blideste af Fruer,\nSin egen, sagde: den er kj\u00f8lig, brug den!\nJeg laae den hele Nat, som sv\u00f8bt i Luer.\n\n36. \nR\u00f8rdrum i Sivet,\nDet Suk, som daglig jeg af dig maa h\u00f8re,\nGj\u00f8r mig tilsidst reent kjed af Livet.\n\n37. \nBlomst af Hylden,\nBlusser for heed jeg ved Skumringens Stevne,\nDig, dit Aroma, giver jeg Skylden.\n\n38. \nDet er kun M\u00e6lk, som Rosentungen laber,\nMen naar du sm\u00e6gter, Mis, sees Tigerblikket,\nDet er af Blodt\u00f8rst, du saa kj\u00e6lent gaber.\n\n39. \nPurpurblomst af L\u00e6rken,\nYndigheder har du saa gode som Nogen,\nMen immer tusinde Naale i S\u00e6rken.\n\n40. \nRegnsky paa Himlen,\nSkj\u00f8ndt Jordens Blomster smile dig im\u00f8de,\nAltid tungsindig seer du ned paa Vrimlen.\n\n41. \nFrygtsomme Svale, du beh\u00f8ver ei at lede,\nFlyv dristig ind, min Kammerd\u00f8r staaer aaben;\nHer venter uforstyrret dig din Rede.\n\n42. \nI ere smaa og ubetydelige,\nMen det gj\u00f8r ei til Sagen, Ritorneller,\nVar I blot vingede og nydelige."}