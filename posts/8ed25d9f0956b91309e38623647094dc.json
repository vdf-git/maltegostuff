{"subject": "Paa \u00e6del Stok gror \u00e6del Vin -", "text": "Paa \u00e6del Stok gror \u00e6del Vin;\nDer bygged en Fugl i min Ranke,\nDen kvidred og sang: Allerk\u00e6reste min.\nJeg vender mod Dig min Tanke;\nDen flygtige Fugl over Verden fo'r,\nDen t\u00e6nkte sig Palmer at vinde;\nDen fandt, at den evige Palme beror\nPaa Sejren i Hjertet inde.\n\nDen var en Fugl med dristig Flugt,\nMed N\u00e6b og med tindrende \u00d8je\nDen styred mod Vinden lige lukt\nOg tog ikke Maalet saa n\u00f8je;\nDen saa' med et Smil mod den svindende Jord\nFra Bjergenes iskolde Tinde,\nDen fandt \u2014 men lidt sent \u2014 at Flugten beror\nPaa Maalet i Hjertet inde.\n\nOg Gletscherisen i Brystet skar,\nDen fr\u00f8s paa den svimlende Tinde,\nNedover atter, i Kamp det bar\nMed Taager og Hvirvelvinde;\nDen Fugl, som svang sig saa h\u00f8jt fra Jord,\nVil ofte sig husvild finde\nPaa Jorden igen. Men alting beror\nPaa Styrken i Hjertet inde! -\n\nSaa sang min Fugl. Jeg sad og saa'\nEn Vaardag ud over Verden,\nOg krydset var Himmelens tindrende Blaa\nAf de luftige Flyveres F\u00e6rden.\nDe sang. De jublende Toner fo'r\nAf Sted med de legende Vinde,\nMen Genlyden satte sit blivende Spor\nDybt i mit Hjerte inde.\n\nOg l\u00e6net mod Muren med Cithren i Haand,\nHvor Ranken sit Tag har tj\u00e6ldet,\nJeg stod iblandt Rosers og Rankers Baand\nAf L\u00e6ngsel og Savn overv\u00e6ldet.\nDa var det, som brast med en eneste Gang\nDe L\u00e6nker, der st\u00e6rkest kan binde;\nJeg knuged min Cither i Favn og sang\nOm Sejren i Hjertet inde.\n\nJeg sang: Min Vin, g\u00f8r Sj\u00e6len sund,\nLys op med din reneste Lue,\nOg har jeg en Fjende, i denne Stund\nJeg byder ham Fred i min Stue;\nOg har jeg letsindig min Ungdom str\u00f8et\nSom Blomster for alle Vinde,\nEn Blomst er tilbage, som ej blev for\u00f8dt,\nDen spirer i Hjertet inde.\n\nPaa \u00e6del Stok gror \u00e6del Vin.\nDet faar de vel Sangeren lade,\nAt ikke han perser sig Neckar og Rhin\nAf Ukrudt og orm\u00e6dte Blade.\nJeg sk\u00e6nker min Vin. O guldgyldne Blod,\nGiv Kraft mig igen til at vinde!\nOg Kransen for Sejren skal l\u00e6gges for Fod\nAf en ung og uskyldig Kvinde."}