{"subject": "Paa Frihed h\u00f8res Alle skrige", "text": "Paa Frihed h\u00f8res Alle skrige,\nskj\u00f8ndt Faa kun veed hvad det vil sige.\nMit Hjerte og for Frihed slaaer;\nmen uden Lov og Dom at h\u00e6nges,\nderefter jeg slet ikke l\u00e6nges;\nmin Hu til anden Frihed staaer.\n\nFor de ford\u00f8mte smaae Karafler,\nder herske paa de Stores Tafler,\njeg frem for Alt vil v\u00e6re fri;\nog endnu mindre vil jeg tigge,\nhver ussel Draabe, jeg skal drikke,\naf en Hansqvast i Liberi.\n\nFri vil jeg v\u00e6re, mens jeg spiser,\nfor al den Kj\u00e6vlen om Aviser,\nden nye Pasqvil og Politik.\nEr det ei nok, at vore dage\ner skabt i Arbeid og til Plage?\nVor Aften er til Ro og Drik.\n\nAt vore V\u00e6gge, vore D\u00f8re\ner fri for Tunge og for \u00d8re,\ndet er mig og en Hovedsag;\nat Ven kan frit med Venner skjemte,\nda hvert uveiet Ord Man glemte,\nsaasnart man gik af Vennelag.\n\nHver, som vil denne Frihed hylde,\nmed mig sit Glas til Randen fylde,\nog med sin Nabo klinke fro.\nI dette deres gamle S\u00e6de\ngid Venskab, \u00c6rlighed og Gl\u00e6de,\nog saadan Frihed stedse boe!"}