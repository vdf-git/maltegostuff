{"subject": "Cabinettet", "text": "Aladdin. \nDa, H\u00e6ndelse! du uformodentlig\nHar bragt mig i mit eget Kl\u00e6dningskammer,\nSaa falder der mig dog et Indfald ind.\nS\u00f8ger omkring og finder endelig en Kl\u00e6dning. \nHer er den. Rigtig! Her, her er den Kl\u00e6dning,\nSom Noureddin for\u00e6rte mig, som F\u00e6tter.\nDen vil jeg tage paa, og rede ud\nMit Haar, som dengang just jeg brugte det.\nSee her! Her er den h\u00f8ie Flitter-Turban,\nSom fulgte Kl\u00e6dningen.\nHan kl\u00e6der sig om. \n                                      See saa, nu er \nJeg kl\u00e6dt i samme Dragt, som sidste S\u00f8ndag,\nDa vi fik giort den smukke, lille Lysttour\nTil Biergets Hule, for ihiel at sultes.\nDu \u00e6dle, fromme, faderlige F\u00e6tter!\nNu skal jeg atter see dig i dit Blik,\nNaar D\u00f8den d\u00e6mpet har dets lumske Lue.\nTak v\u00e6re dig, min ski\u00f8nne Demantsring!\nDen glemte han, og glemmer den bestandig;\nThi Allahs Villie dysser hans Erindring\nI S\u00f8vn. Jeg seer fra Vindvet naar han kommer.\nO gid det allerede var forbi!\n     Betragter sin Ring, bet\u00e6nker sig et \u00d8ieblik, og st\u00f8der den derpaa imod V\u00e6ggen. \n\nRingens Aand flux. \nHvad vil du mig, min \u00e6dle Herre?\n\nAladdin. \n                                                      Ney! \nTie stille! Tie! Jeg vil slet intet vide.\nDet var et ubet\u00e6nksomt, daarligt Indfald.\nJeg vilde spurgt dig om min Skiebne, Slave!\nDu veed jo Alt. Jeg vilde forud vidst\nHvorledes denne H\u00e6ndelse l\u00f8b af.\nMen tie! Tie, kiere Slave! Hvad er Livet,\nNaar det n\u00f8dvendig forud er bestemt?\n\nRingens Aand. \nFrygt ey, min \u00e6dle Herre! Hvad din Slave\nPlat ey formaaer, det frister ham ey heller.\n\nAladdin. \nHar du ey sagt, at du kan aabenbare\nMig alting?\n\nRingens Aand. \n                    Jo. Men derved maa forstaaes \nHvad der er skeet og skeer, thi hvad der skal skee,\nEr skiult for mig, som det for dig er skiult.\n\nAladdin. \nSaa seer du ey i Fremtids lukte Bog?\n\nRingens Aand. \nUmiddelbart vel ey, men middelbart,\nFordi den speiler sig i Oldtids.\n\nAladdin. \n                                                         Siig! \nHvorledes klarer det din Fremtids Blik?\n\nRingens Aand. \nHvo Fr\u00f8et, Saaningen og Jorden kiender,\nKan ogsaa give Nys om Blomstens Art,\nSki\u00f8nt endnu ey den er af Jorden brudt.\n\nAladdin. \nSaa siig mig, vise Aand! Hvad spaaer du mig?\n\nRingens Aand. \nHvad der bag Tiden ligger og bag Rummet,\n    Det kr\u00e6ver Spaadommens Natur, min Ven!\n    At derom ikkun tales kan forblummet.\n\nDa faaer du f\u00f8rst din tabte Skat igien,\n    Naar bort du rydder hvad der er til Hinder.\n    Ifald det lykkes dig, da har du den.\n\nThi Mange t\u00e6lles maae, som Lampens Fiender.\n    For dette flux at vise dig, saa vil\n    Jeg pege til de halvforglemte Minder.\n\nDen sieldne Lampe driver, rundt, sit Spil,\n    Fordeelt i mangt et lidet, kostbart Stykke,\n    Thi samlet er den saare sielden til.\n\nEen har det Ydre, som man kalder Lykke,\n    Een har det Indre, som man n\u00e6vner Aand;\n    Forenet er den Jordens st\u00f8rste Smykke.\n\nF\u00f8rst sammensveitset, ved et magisk Baand,\n    Den gl\u00e6de kan, thi uden Lykke mattes\n    Din Siel; og hvad er Lykken uden Aand?\n\nAt altsaa den med dristig Haand kan fattes,\n    Der k\u00e6mpes maa, f\u00f8rst efter mandig Strid\n    Dens fulde V\u00e6rd af Eiermanden skattes.\n\nHvo ey nu f\u00f8dtes under Stiernen, blid,\n    Hvo kun fik ringe Held og sparsom Evne,\n    Fremvirket kun til Massen for sin Tid;\n\nDen ofte sig med Raserie vil h\u00e6vne,\n    Vil \u00e6ndre Viisdoms Plan, og haaner den,\n    Fordi den ham ey meer har villet levne.\n\nEn s\u00e6lsom Daarlighed ham river hen;\n    Ski\u00f8nt f\u00f8dt til Skal han stolt vil v\u00e6re Kierne;\n    Og Herre, ski\u00f8nt han skabtes til en Svend.\n\nMod denne Vanvid maa sig Kraften v\u00e6rne.\n    Gud lagde dybt den i sin Yndlings Barm,\n    Det Slette, Nedrige han bort maa fierne.\n\nPaa dobbelt Maade yttrer det sin Harm:\n    Een tom, forf\u00e6ngelig vil op sig k\u00e6mpe,\n    Med malml\u00f8s Flid, med nervesv\u00e6kket Arm;\n\nEen s\u00f8ger kun det Gode ned at d\u00e6mpe,\n    Fordi naar Alt er uden V\u00e6rd, som han,\n    Sig Alt skal efter Usselheden lempe.\n\nIfald mod disse To du holder Stand:\n    Forf\u00e6ngelige, tomme Drift, som blegner\n    Misundelig til Kraftens kiekke Mand;\n\nOg denne Slethed, som i P\u00f8len segner,\n    Som kiender ikke Livets Herlighed,\n    Som efter egen Smaahed Alt beregner -\n\nNaar disse du har st\u00f8dt med V\u00e6lde ned,\n    Kiek, i den aller\u00e6dleste blandt Kampe,\n    Flyer M\u00f8rkets Forh\u00e6ng, som du s\u00f8ndersled -\n\nOg herligt straaler din gienvundne Lampe."}