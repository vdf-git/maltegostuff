{"subject": "H\u00f8sten", "text": "Storken er flygtet l\u00e6ngst, og Sangerfuglens Qviddren\nH\u00f8res ei meer i Skovens Krat, deres Tunger forstummed,\nEn efter En forsvandt og fulgte sin herskende Dronning\nNattergalen paa Vei; selv de lethenglidende Svaler\nFletter ei meer under Sky i kunstigslyngede Kredse,\nBaarne ved Vingernes Kraft, et usynligt Net gjennem Luften.\nNys f\u00f8r D\u00e6mringens Stund jeg dem saae, de flagred i tall\u00f8s-\nSv\u00e6rmende Flok, tilsidst de sig hviled paa Gavl og paa Tagryg.\nMen da Morgensolen opsteg og speiled sit Aasyn\nI Dugperlernes Ring paa de dybtnedb\u00f8iede Gr\u00e6sstraa,\nSvundne de var af vor By, de fl\u00f8i i den k\u00f8lige H\u00f8stnat\nNed imod Syd, dem ledte paa Vei det sildige Maanskin.\nVindens Fugl kun dv\u00e6ler endnu, og Uglen i Taarnet\nSkriger ved Midnatstid, thi den hader det herlige Dagslys;\nDerfor den gl\u00e6der sig meest, naar M\u00f8rket opl\u00f8fter sit Hoved,\nH\u00f8it den synger en Gravsang over det visne Naturliv,\nMens den fletter sin D\u00f8dningskrands af det spraglede L\u00f8vv\u00e6rk,\nMindende fjernt om Vaarens Pragt, som Oldingen minder\nOm den Barndomsstund, da Livet begynder sit Kredsl\u00f8b.\nAk, hvor forskjellige dog! Thi nu den faldende Plaskregn\nStr\u00f8mmer paa Jorden ned, mens Skyen hensmelter i Taarer,\nStormen sig dreier i Hvirvelflugt med uendelig Susen,\nRiver den sidste Bladpragt bort fra de skj\u00e6lvende Grene;\nTr\u00e6der saa Fuldmaanens Aasyn frem bag de drivende Skyer\nLigner den fast et Lig, som ved Midnat stiger af Graven,\nKaster paa Jord et D\u00f8dningskj\u00e6r med selsomme Miner.\n\u2014 Dog elsker jeg den Tid, da Naturen aner sin D\u00f8dsstund;\nAldrig syntes den mig saa stor og uendelig herlig.\nSelv naar Vaaren gjester vort Land, med de deilige Blikke,\nLiig Hyacinthens Blomst, med Auriklernes Krands om sin Tinding,\nSom i den k\u00f8lige H\u00f8stens Tid, naar den vilde Kastanies\nTr\u00e6 og den knudrede Eg med den r\u00f8dligfarvede Bladkrands\nVente paa D\u00f8den med Ro. Ja selv i den vildeste Plaskregn,\nEller naar Stormen i Hvirvelflugt med uendelig Susen\nRiver den sidste Bladpragt bort fra de skj\u00e6lvende Grene,\nEller naar Fuldmaanens lysende Hoved sig viser ved Midnat,\nKastende ned et D\u00f8dningsskj\u00e6r paa det falmede Landskab,\nSynes Naturen endnu mig stor og deilig at skue.\nDybt bag det visnede L\u00f8v sig gjemmer en hemmelig Tanke\nOm Gjenf\u00f8delsens Magt; den skjulte Knop er tilstede,\nMinder endnu bag Vintersnee om Opstandelsens Foraar,\nOg om det Liv, der aldrig skal d\u00f8e; naar den deiligste Pragtblomst\nBlegner i St\u00f8vets Land, da glimte de evige Stjerner\nH\u00f8it paa det natklare Blaa med dobbelt Glands, og hvad Dagen\nAldrig at skimte formaar, det i Midnatsm\u00f8rke vi skue.\nDerfor, Du hellige H\u00f8st, er Du Jordens Ven, og Dig elsker\nH\u00f8it hver alvorlig Natur, Du Naturens tragiske Musa;\nThi naar Jordlivsglandsen henveires i St\u00f8v og i Stormvind,\nDrager Dit evige Lysv\u00e6ld Menneskets Blik mod det H\u00f8ie."}