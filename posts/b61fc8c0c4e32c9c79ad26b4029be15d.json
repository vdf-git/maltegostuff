{"subject": "Frostnat", "text": "Den kolde Natteluft i Huden stikker,\nog Sneen knirker skarpt for hvert et Skridt,\nud over Marken Maaneskinnet ligger\nsneblinkende og saa forfrossent hvidt.\n\nDer staar ved Vejen et Par n\u00f8gne Pile,\nde ser saa s\u00e6rt forkomne ud, de to,\nde sorte Grene vipper uden Hvile\ni Vinternattens kolde, blege Ro.\n\nOg Maanen stift og k\u00f8ligt om dem lyser\nfra Himlens m\u00f8rketunge matte Blaa,\nhvor hist og her en Stj\u00e6rne stille fryser\nog sk\u00e6lver som i Angst for at forgaa.\n\nDen fine Sne en Gang imellem letter\nfra Gr\u00f8ftedriven for et Vinddrags Kast\nog fyger op og st\u00f8ver frem og s\u00e6tter\ni Sk\u00e6g og \u00d8jenbryn sig iskoldt fast.\n\nJeg standser under Pilene og sparker\nlidt Sne af St\u00f8vlerne og ser mig om,\nen hegnl\u00f8s Vej ud over n\u00f8gne Marker,\nen frostgold Vej i snehvid Fattigdom."}