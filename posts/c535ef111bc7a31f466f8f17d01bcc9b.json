{"subject": "Thorvaldsen", "text": "Guldharnisket Septembersolen gryer -\nSee, hvor den med den sidste Skumring strider!\nI Purpur hyllet \u00d8resundet glider\nTil Hovedstaden for de danske Byer.\n\nCharlottenborg! hvordan? I Glands fornyer\nSig dine Fl\u00f8ie, dine m\u00f8rke Sider -\nOg Hallandsaas? hvor festlig sig udvider\nDin Baldachin af Himmelblaat og Skyer!\n\nHvad H\u00f8itid holdes? \u2014 Ei Kartoven dundrer,\nEi Trommen hvirvler \u2014 Dybest Stilhed leirer\nSig rundt omkring \u2014 Jeg h\u00f8rer Musen svare:\n\nHvo st\u00f8ier vildt og fr\u00e6kt, naar man beundrer?\nEn Konstens Drot er draget ind; ham feirer\nDen danske Morgen med sin Skj\u00f8nhedsskare.\nMUSEET\n\nOfte har Armod rakt sin Skj\u00e6rv, at fremme\nPragtbygninger \u2014 ei spurgtes om den vilde -\nDen Bygning, vi vil bygge, er kun lille,\nEn Kube kun, et Skj\u00f8nheds Honninggjemme.\n\nR\u00e6k da en hjelpsom Haand Enhver herhjemme!\nGiv eders Skj\u00e6rv \u2014 og lad jer ei forvilde -\nI Alle, som i Hjertet f\u00f8ler stille\nFor Konstens \u00e6dle Sprog et dunkelt Nemme.\n\nDet er ei blot til de studeerte Hjerner,\nEiheller blot til M\u00e6nd med Baand og Stjerner,\nSkj\u00f8nhedsgudinden kaster sine Blikke -\n\nAlmuens Barn, hvis Kr\u00e6fter Ingen maalte,\nHar hun af S\u00f8dmen, hendes \u00d8ie straalte,\nSom oftest ladet allerdybest drikke.\nOPFORDRING\n\nRaab Hurra kun fra \u00d8ster og til Vester!\nBring Fakkeltog, drik Skaaler over Skaaler!\nBenaad ham kun med Titler og med Straaler,\nOg byd til Bords ham med et tusind Gj\u00e6ster -\n\nIndret de pr\u00e6gtigste af alle Fester,\nGj\u00f8r Alt, hvad Kongen og hvad Folket taaler -\nMed Tankeblik den store Sv\u00e6rm han maaler:\nAlt det er saare godt; dog Noget rester.\n\nO kan du, danske Sommer, endnu funkle\nMed nogle N\u00e6tter, varme, stjernedunkle,\nMed nogle Dage, blomsterfyldte, klare -\n\nSkj\u00e6nk ham de deiligste, som Norden skabte!\nPr\u00f8v at erstatte, hvad i Syd han tabte,\nOg i det gamle Hjem ham at bevare!\nBEVIDNELSE\n\nTro ei, at det er Kj\u00f8benhavn alene,\nDer jubler til den store Konstners \u00c6re;\nVel kunde Landets B\u00f8rn ei alle v\u00e6re\nTilstede just med Sang og Flag og Grene,\n\nVed hin Velkomstens pr\u00e6gtigskj\u00f8nne Scene -\nDet Vidne t\u00f8r dog Musen dristig b\u00e6re:\nAt samme F\u00f8lelser vi Alle n\u00e6re,\nOg lige hjerteligt det Alle mene.\n\nSaavidt som Danmark gr\u00f8nnes under Lide,\nEr ingen Sj\u00e6l, som ikke byder Gj\u00e6sten\nVelkommen atter i det gamle Thule!\n\nJa, selv Philistren l\u00e6gger taus tilside\nDet Blad, der har beskrevet Folkefesten,\nOg kan ei en Begeistringstaare skjule.\nDET EGENTLIGE\n\nHvad var det M\u00e6rkeligste dog ved Sagen?\nHvad var det Frydeligste dog ved Klangen?\nDet os mest Gribende ved Velkomstsangen,\nOg det mest Straalende paa H\u00f8itidsdagen?\n\nDet var \u2014 hvortil man snart igjen see Magen! -\nDet Ideales Seier over Trangen,\nDet \u00c6dles sikkre H\u00f8ide over Rangen,\nOg en Forstummelse af Hverdags-Klangen.\n\nDet var ei nogen Jublen hen i Taaget,\nEi noget Skraal af sammenl\u00f8bne Drenge,\nDet Folkeraab, som l\u00f8d og endnu lyder;\n\nDet var det Sande, som vil ud med Sproget,\nDet ubevidste Skj\u00f8nne, der, om l\u00e6nge,\nU\u00e6ndset holdt tilbage, dog tilsidst udbryder."}