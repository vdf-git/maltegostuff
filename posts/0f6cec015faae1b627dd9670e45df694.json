{"subject": "Paa Borgen", "text": "Hun sidder paa hans Borg, hun er hans Frue,\nHun styrer Huset \u2014 og han styrer hende;\nHan har en str\u00e6bsom, stille, lydig Kvinde,\nOg der bli'r Smaafolk i den Vuggestue.\n\nOg Tiden gaar; \u2014 dens Kendelse er gyldig:\nHvortil hin Ungdoms Hurlumhej og Jagen?\nDe lever smukt, ved Natten som ved Dagen;\nHun modnes, bli'r helt munter og lidt fyldig.\n\nMen stundom, naar i Sengekamret skinner\nDen store Maane gennem de smaa Ruder,\nHun l\u00f8fter langsomt sig fra Lejets Puder\nMed tr\u00e6tte \u00d8jne og med hvide Kinder.\n\nHun ser paa ham. Hvor fast og trygt han sover!\nHvor st\u00e6rk og bred og tillidsfuld han ligger,\nPaa alt i Verden, og sig selv, saa sikker, -\nEn Mand! Og hendes \u00d8jne l\u00f8ber over.\n\nHun r\u00e6ddes ved sin Graad; dog maa hun gr\u00e6de,\nSom m\u00e6gted intet hende mer forlyste.\nFormaar da B\u00f8rnekamret ej at tr\u00f8ste?\nJo, B\u00f8rnene; og mest blandt dem den Sp\u00e6de.\n\nHun lister sig derind, og Maanen falder\nPaa de smaa, k\u00e6re hvide Dukkesenge,\nOg over Vuggen, rolig paa sin G\u00e6nge, -\nPaa denne Verden i sin Uskyldsalder.\n\nMen denne Verden, rig paa skjulte Goder\nFor den, som s\u00f8ger og som kan dem finde,\nDen er endnu ej hendes; hun er Kvinde,\nMen hun er endnu ikke fuldtud Moder.\n\nEn Del af hendes Hjerte blev derude,\nHvor Maanen sig en Trylleverden v\u00e6ver\nAf Duggens Spind. Se, hvor den Verden b\u00e6ver,\nSom vilde Alfe-F\u00f8dsler den bebude!"}