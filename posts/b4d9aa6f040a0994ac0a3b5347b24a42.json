{"subject": "Et pr\u00e6gtigt Marmor-Bad", "text": "Kom nu, min vakkre Yngling!\n        Nu Alt er tilberedt.\n        Alt, hvad dit Hierte \u00f8nsker,\n        Er efter \u00d8nske skeet.\n        En sval og ki\u00f8lig Grotte\n        Nu herligt hv\u00e6lver sig,\n        De slebne Marmorsider\n        Saa huldt omgive dig.\n        Paa Bunden str\u00f8et er bleven\n        Fiint Alabaster-Sand.\n        I Badet b\u00f8lger Rosen-\n        Og klart Lavendelvand;\n        Saa huldt det sig forened,\n        Da sit Bassin det fandt.\n        O see den klare B\u00f8lge!\n        Saa klar, som Diamant.\n        Her, paa din h\u00f8yre Side,\n        Du lede kan en B\u00e6k,\n        Den ki\u00f8ltes giennem Lillier\n        Og bag en Rosenh\u00e6k.\n        Her, paa din venstre Side,\n        En Anden str\u00f8mmer ned,\n        Den skummer ud fra Bierget,\n        Og den er vild og heed.\n        Nu! Elskte! kan du blande,\n        Saa som dig lyster selv,\n        Den ki\u00f8lne B\u00e6k, fra Dalen,\n        Med heden Klippe-Elv;\n        Og naar du da er tv\u00e6ttet,\n        Og vederqv\u00e6get nok,\n        Skal dine Lemmer rives\n        S\u00f8dt af en Jomfrue-Flok.\n\nAladdin. \nHa, ski\u00f8ne Stemme! Lad mig see den Mund,\nDen Fl\u00f8ite, hvoraf dine Toner str\u00f8mme.\nHvi skiuler du dig, milde Rosenbusk?\nHvi skiuler du dig grumt, mens Nattergalen\nS\u00f8dt synger giennem dine Purpurblade?\n\nParibanou. \n        Qv\u00e6g dig, min vakkre Yngling!\n        Ved Rosens milde Duft,\n        Men ey forlang at skue\n        Og at omfavne Luft.\n        Vi staae for dig, men jordisk\n        Er kun dit hede Blik,\n        Det giennemborer V\u00e6snet\n        Flux, som et Dolkestik.\n        Forlang da intet mere.\n        Du f\u00f8ler jo vor Magt!\n        Kun sielden frem vi komme\n        I jordisk Qvindedragt.\n        Kun saare, saare sielden,\n        Og mindst, som nu, min Ven!\n        I Badet hos en afkl\u00e6dt\n        Letsindig Ungersvend.\n\nAladdin. \nO Qval! i al min Vellyst og min Gl\u00e6de.\nHan springer i Badet. \n\nSandsigerinderne synge. \n        Skyller, hulde B\u00f8lger, skyller\n        Rundt omkring de runde Muskler,\n        Smidig gi\u00f8r de st\u00e6rke Sener,\n        Styrk den friske Nervesaft!\n\nAladdin. \nHvordan? Det kom mig for som B\u00f8lgen sang?\n\nSandsigerinderne. \n        Ki\u00f8lt er Blodets varme Purpur,\n        Svalt er nu dit unge Hierte,\n        Frisk din sorte Haarlok glindser,\n        Stig nu atter i din Kraft!\n\nAladdin. \nHvordan? Det kom mig for som Luften klang?\n\nSandsigerinderne. \n        Stig nu atter i din Kraft!\n\nAladdin. \nJeg stiger alt! Jeg stiger,\nUsynlige, tilbedte, s\u00f8de Piger!\nOmfavner mig da nu! \u2014 O hvilken salig\nFornemmelse! Jeg t\u00f8rres af Zephyrer,\nAf lune Vinde fra en Gyldenlak.\n\nParibanou. \n        Bringer nu i Badet ind\n        Ski\u00f8nhed, i sit Rosenskin,\n        Styrke, med sin lodne Krop.\n        Henter dem fra Fieldets Top.\n\nStyrke og Ski\u00f8nhed \nkomme, ligeledes usynlige for Aladdin. Den F\u00f8rste med en t\u00f8r Svamp, den Anden med en Hyazinth i Haand. \n\nStyrke. \nSt\u00e6rk du er, men mere Styrke faaer du snart, o Lykkens S\u00f8n!\n\nSki\u00f8nhed. \nSki\u00f8n du er, men snart du bliver dog, Aladdin! mere ski\u00f8n.\n\nStyrke. \nHvor min t\u00f8rre Svamp dig river, svulme dine Muskler frem.\n\nSki\u00f8nhed. \nDenne Hyazint uddanner, runder og forbinder dem.\n\nStyrke. \nHer Naturen lidt har sparet, her maa Skuldren bredes meer.\n\nSki\u00f8nhed. \nMere brunt dit brune \u00d8ie kunde vorde, som jeg seer.\n\nStyrke. \nBrystet er ey fladt, men hv\u00e6lves maa det dog med mere Kraft.\n\nSki\u00f8nhed. \nMed lidt mindre R\u00f8dme Kinden r\u00f8dme maa, end den har havt.\n\nStyrke. \nRyggen maa jeg knudre mere, fuld af Sener flette den.\n\nSki\u00f8nhed. \nDine L\u00e6ber maa fortyndes endnu lidt, min unge Ven!\n\nStyrke. \nDine Ankelklodder mere st\u00e6rke her sig vide maae.\n\nSki\u00f8nhed. \nStyrke! t\u00e6nk dog paa det Hele. Der er nok, for fast at staae.\n\nStyrke. \nLodne Haar omkring dit Hierte vidne skal om Kraft og Mod.\n\nSki\u00f8nhed. \nDine hvalte \u00d8ienbryne vidne skal at du er god.\n\nStyrke. \nSki\u00f8nhed! husk, at det er ingen kierlig Pige, men en Mand.\n\nSki\u00f8nhed. \nDu har Ret. Med rolig Stolthed skal det s\u00e6nke sig, paa Stand.\n\nStyrke. \nMere st\u00e6rk om dine L\u00e6nder! Armen, som en knudret Green!\n\nSki\u00f8nhed. \nMere rund om dine H\u00e6nder! mere smal om dine Been!\n\nStyrke. \nHer jeg puster i dit Hierte K\u00e6mpeblod, en herlig Drik.\n\nSki\u00f8nhed. \nHer jeg smiler i dit \u00d8ie hellig Elskovs s\u00f8de Blik.\n\nStyrke. \nBliv en Skr\u00e6k for dine Fiender, bliv en L\u00f8ve, gram i Strid.\n\nSki\u00f8nhed. \nBliv en Lyst for alle Piger, bliv en Elsker, varm og blid.\n\nBegge. \nSaadan har jeg nu begavet dig med alt, hvad jeg formaaer.\nNu Farvel, du raske Yngling! Nyd din friske Ungdoms Vaar."}