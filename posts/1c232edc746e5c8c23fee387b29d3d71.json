{"subject": "Ved S\u00e6den, som den falder", "text": "Ved S\u00e6den, som den falder,\nSig ligner selv Guds Ord,\nOg Folke-Hjerter kalder\nGuds-Ordet Ager-Jord,\nDesv\u00e6rre, S\u00e6den finder,\nHvor den sig lader str\u00f8e,\nSaameget tit til Hinder,\nAt den omsonst maa d\u00f8e!\nSom Fugle-Neb det meie,\nOg f\u00f8re ind i Kro,\nHvad vel paa slagne Veie\nKan saaes men ei groe;\nSaa Helved-Ravne rane\nHvad Gud i Hjerter saaer,\nHvor Ondskabs Rende-Bane\nSom Alfarvei er haard!\nI Jord-Lag tyndt paa Stene\nVel S\u00e6den spirer strax,\nDog skal man aldrig mene\nDer voxer Korn i Ax,\nSaa gaaer det tit med Gr\u00f8de\nAf Tro og Christendom,\nFor tidlig Troen d\u00f8de,\nOg Haabets H\u00e6k var tom.\nNaar Torne Kraften stj\u00e6le\nFra ellers frugtbar Jord,\nOmsider reent de kv\u00e6le\nHvad Godt imellem groer,\nSaa denne Verdens Lyster,\nDet slemme Tj\u00f8rne-Krat,\nHar kvalt i mange Bryster\nHvad alt var kiernesat!\nTrods Tj\u00f8rne, Steen og Klipper,\nDog af den gode Jord\nOpskyde Ax og Vipper,\nMed Kierne fast og stor,\nTrods hvad der er til Hinder,\nPaa Kirkens Agre med,\nDet gode Ord dog finder\nEndnu sit gode Sted!\nVed Himlens Dugg og V\u00e6de,\nOg Naade-Solens Kraft,\nDa voxer op til Gl\u00e6de\nGuds S\u00e6d med Hjerte-Saft,\nDa b\u00e6re Kirkens Vange\nSelv midt paa Hede gold,\nEi immer lige mange\nMen altid mange Fold!"}