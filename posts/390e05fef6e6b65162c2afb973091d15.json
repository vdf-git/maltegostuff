{"subject": "Enhver, som har Gl\u00e6de og Munterhed kj\u00e6r -", "text": "Enhver, som har Gl\u00e6de og Munterhed kj\u00e6r,\nhan komme, og dele, og nyde dem her!\nHvo \u00f8iner, hvor l\u00e6nge vor Himmel er blaa,\nhvor l\u00e6nge vort Fjed over Roser skal gaae?\nO, snart kan vor Skj\u00e6bne jo kl\u00e6de sig m\u00f8rk,\nog snart jo vort Paradis vorde en \u00d8rk.\n\nVor Jord blev jo smykket til Levendes Lyst,\nog dannet til Gl\u00e6de blev Skabningens Bryst!\nHvo vil da vel gaae med Naturen i Strid,\nog modl\u00f8s bortklynke sin feireste Tid?\nNei, Ven! naar du finder en Blomst paa din Vei,\nda pluk den kun dristig; men misbrug den ei!\n\nEnd Lunden jo aarlig udspringer saa skj\u00f8n,\nend Engen bli'er blomsterkl\u00e6dt, yndig og gr\u00f8n,\nend gives paa Jorden jo Uskyld og Dyd,\nog trofaste Venner, som dele vor Fryd;\nsyng: Uskyld og Dyden ufristede gaae,\nog usminket Venskab urokket bestaae!"}