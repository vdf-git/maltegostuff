{"subject": "My Only Joy And Dearie, O'", "text": "Thy cheek is o' the rose's hue,\nMy only jo an' dearie, O;\nThy neck is like the siller dew\nUpon the banks sae briery, O;\nThy teeth are o' the ivory,\nO, sweet 's the twinkle o' thine e'e!\nNae joy, nae pleasure, blinks on me,\nMy only jo an' dearie, O.\n\nThe birdie sings upon the thorn,\nIts sang o' joy, fu' cheerie, O,\nRejoicing in the simmer morn,\nNae care to make it eerie, O;\nBut little kens the sangster sweet,\nOught o' the care I hae to meet,\nThat gars my restless bosom beat,\nMy only jo an' dearie, O.\n\nWhan we were bairnies on yon brae,\nAn' youth was blinking bonny, O,\nAft we wad daff the lee lang day,\nOur joys fu' sweet an' mony, O;\nAft I wad chase thee o'er the lea,\nAn' round about the thorny tree;\nOr pu' the wild flowers a' for thee,\nMy only jo an' dearie, O.\n\nI hae a wish I canna tine,\n'Mang a' the cares that grieve me, O;\nI wish that thou wert ever mine,\nAn' never mair to leave me, O;\nThen I wad dawt thee night an' day,\nNae ither warldly care wad hae,\nTill life's warm stream forgat to play,\nMy only jo an' dearie, O."}