{"subject": "Juni", "text": "Det var en Skovsti\nmellem lyse B\u00f8ge\n mod Solnedgang.\nSkovduen kurred,\nen Solsort sang;\n over den gr\u00f8nne\nBund stod Bukkar\n duftende purret\nmed syngende Bier\n skjult i sit Fang.\n\nH\u00f8jt mellem Kronerne\n skinned den lyse Sol,\nblandt Anemonerne\n skumred den blaa Viol,\nSkovduen lokked\n saa dybt og saa dulgt,\nSkarnbassen knurred,\n og Myggene flokked\n i Sol sig og surred.\n\nHvor Stien endte,\nen gammel Laage\n hang solbelyst;\nDet gr\u00f8nne Tr\u00e6v\u00e6rk\n som L\u00f8vet skinned.\nSolen laante\n dets fr\u00f8nnede \u00c6lde\nen L\u00f8d saa dyb\n som B\u00f8g og Bukkar,\nsom Skovduens Kurren\n og Vaarens V\u00e6lde.\n\nDer laa bag Laagen\n en gammel Have\nmed Snerler op\n om Stakittets Stave,\nmed Liljekonvaller og Tulipaner\nog langt derinde en lille S\u00f8\nmed Vandranunkler\n som hvide Svaner.\n\nDerinde gik ad en revet Sti\nen hvidkl\u00e6dt Jomfru hver Blomst forbi\nog bandt under Bryst et Silkebaand\nog sukked og saa paa sin hvide Haand.\n\nRanunkel og Bukkar,\n B\u00f8g, Tulipan!\n... I Skoven hujer\n den vilde Pan!"}