{"subject": "I Vorherres Jesu Navn", "text": "I Vorherres Jesu Navn\nAlt vi skal begynde,\nDa kun Godt vi gi\u00f8r og Gavn,\nDa kan ei vi synde,\nDa vor Sj\u00e6l er i Guds Haand,\n\u00c6rlig kun den Hellig-Aand\nKalder Jesus Herre!\nI Vorherres Jesu Navn\nVore Kn\u00e6 vi b\u00f8ie,\nDa kun til sin Fader-Favn\nGud os vil oph\u00f8ie!\nKrye vi os, det er kun Spot,\nOm vi kalde Jesus Drot\nTil Gud-Faders \u00c6re!\nI Vorherres Jesu Navn\nNaade vi begi\u00e6re,\nDa han i sin Faders Favn\nVil vor Talsmand v\u00e6re,\nDa Han, med sin Faders Magt,\nGi\u00f8re vil, som Han har sagt,\nAlt hvad vi forlange!\nI Vorherres Jesu Navn\nVi skal sammensmelte,\nDa Han i sin F\u00f8de-Stavn\nOver os slaaer Telte!\nDa vi kan i Liv og D\u00f8d\nSjunge: vi har ingen N\u00f8d,\nHerren er vor Hyrde!\nI Vorherres Jesu Navn\nOs et Haar ei krummes,\nDet er Sandheds store Favn,\nHvori Alt kan rummes,\nAlt hvad \u00e6gte er og sandt,\nAlt undtagen L\u00f8gn og Tant,\nIngenting i Grunden!\nJa, Vorherres Jesu Navn\nEr en himmelsk Gaade,\nS\u00f8nnen i Guds Fader-Favn\nSandhed er og Naade,\nSaa Han til vor F\u00f8de-Stavn\nDaled i sin Faders Navn,\nKom ei i sit Eget.\nJa, i Ki\u00e6rlighedens Navn\nSandhed b\u00f8d os Naade,\nSaa i Herrens Frelser-Favn\nL\u00f8ser sig vor Gaade,\nKlart vi see, det glipper ei,\nSandhed er den rette Vei\nTil Gud-Faders Naade!\nI Vorherres Jesu Navn,\nS\u00f8g, min Sj\u00e6l, din Hvile!\nHjertet da i Livets Favn\nLeer ad D\u00f8dens Pile!\nStol paa Frelser-Navnet trygt!\nNaadens Huus, paa Sandhed bygt,\nTrodser Helveds Porte!\nI Vorherres Jesu Navn,\nRaab det ud med Blide:\nVil I til Guds Fader-Favn\nL\u00f8ngangs-Stien vide,\nGraver ei i Skole-Gruus,\nMen gaaer op til Herrens Huus!\nH\u00f8rer Fryde-Sangen!\nI Vorherres Jesu Navn\nSandhed du ber\u00f8mme,\nKommet fra sin Faders Favn\nEi for St\u00f8v at d\u00f8mme,\nMen for i sin Faders Aand,\nMed alm\u00e6gtig Frelser-Haand,\nSt\u00f8vet at forklare!\nI Vorherres Jesu Navn\nBeed nu alle Dage\nHellig-Aanden, til dit Gavn\nDet med dig saa mage,\nAt du luttres meer og meer,\nKlares, til du klarlig seer\nGud sin S\u00f8n omfavne!"}