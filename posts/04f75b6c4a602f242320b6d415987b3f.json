{"subject": "Et L\u00f8vte", "text": "I Danmark var det fordum Skik,\nI Norges Klippekl\u00f8fter,\nNaar Hornet rundt om Bordet gik\nAt gj\u00f8re kj\u00e6kke L\u00f8vter.\n Men M\u00e6ndene, som gjorde dem,\nVar, som bekjendt nok, Helte,\nDer, hvor de kom i Verden frem,\nRev Sv\u00e6rdet strax fra Belte. \n\nAt ikke f\u00f8lge denne Skik,\nSom vore F\u00e6dre kunde,\nOpluet af den gode Drik,\nVi have gode Grunde;\n/: Thi mangen Helt er ei blandt os,\nSelv ikke i at drikke,\nOg til den aabenbare Trods\nSig vil ei Tiden skikke. :/\n\nIstedetfor da hver is\u00e6r\nEn tapper Dyst at n\u00e6vne,\nDer vilde v\u00e6re til Besv\u00e6r\nOg overgaae vor Evne,\n Vi vil tilhobe, rundt om Bord,\nEt f\u00e6lleds L\u00f8vte gj\u00f8re,\nHinanden give kun eet Ord,\nMen et, vel v\u00e6rd at h\u00f8re. \n\nDet er ei af den st\u00f8rste Slags,\nAf dem med vigtigst Mine,\nAf dem, som Don Quixote strax\nVel havde gjort til sine,\nSkj\u00f8ndt mangt et artigt Ridderspil\nVed L\u00f8vtet kan forvoldes;\nThi der skal Mod og Kr\u00e6fter til,\nNaar det skal \u00e6rligt holdes. \n\nVi love da med Haand og Mund\n\u2014 Som var det Bue Digre -\nRet aldrig meer fra denne Stund\nAt hykle eller smigre.\n Thi Hykleri og Smigreri\nEr Tidens v\u00e6rste Plage,\nEn Slump af Tr\u00e6llesind, som vi\nDesv\u00e6rre har tilbage. \n\nDet skal ei nage som en Orm\nPaa Friheds Blomst i Norden,\nDer, trods en mangeaarig Storm,\nHar R\u00f8dder dybt i Jorden.\n Vi vil forfriske Rod og Top\nI Danmarks skj\u00f8nne Dale,\nOg freidigt lukke Munden op,\nHvorhelst vi end skal tale. \n\nVi vil, som vi har L\u00f8vtet gjort,\nEi smigre eller hykle,\nOg altsaa nytter det ei stort,\nEr vi i N\u00f8d, at trygle;\n Med Sindighed vi derfor maae\nOg mandig Kl\u00f8gt os vare,\nOg tale dj\u00e6rvt, men passe paa,\nVi kan det godt forsvare"}