{"subject": "Til mine Velgj\u00f8rere", "text": "I tredive Aar, og vel fleer, jeg sang\nAlt over min gamle m\u00f8rkladne Vang.\nDer sad jeg saa ofte med Harpen paa Skj\u00f8d,\nMens l\u00f8nligen ofte jeg sukked for Br\u00f8d.\n   Alherren v\u00e6re for Alting Priis!\nHan pr\u00f8ved mig med sit Tugtensriis,\nHam v\u00e6re \u00c6re for hvert hans V\u00e6rk!\n\u201eHan b\u00f8ied, men gjorde mig derved st\u00e6rk.\"\n   Ja \u2014 hidtil jeg sang under Sorrig og N\u00f8d,\nJeg sang, men jeg sad jo paa Vand og Br\u00f8d.\nDa kom der fra Heltes\u00f8nnerne tre\nDen dejligste Gave, som nogen vil see:\nEt Blomsterb\u00e6ger fra Gefions Land -\nEt Tr\u00f8stensb\u00e6ger det var mig forsand!\nEt gl\u00e6delig Varsel for Hj\u00e6lp saa n\u00e6r -\nDet Gl\u00e6desb\u00e6ger er mig tredobbelt kjer!\n   Et Gl\u00e6des og et Forundrings \u201eAk!\"\nSee: det var Sangerens f\u00f8rste Tak.\nDet andet f\u00f8lger her oven paa:\nIdet han kan Harpen saa gladeligt slaae.\nOg flere deslige kan komme hern\u00e6st,\nSaa det og saa det fra den reddede Pr\u00e6st.\n   At jeg nu har faaet fri min D\u00f8r,\nKan sjunge med lettere Sind end som f\u00f8r -\nDerfor v\u00e6re takket det Kl\u00f8verblad,\n\nSom gjorde den sorgfulde Sanger glad!\nDe S\u00f8nner af ham, der ved Kj\u00f8ge faldt,\nOg Helted\u00f8den for Flugten har valgt,\nDe lettede Skjalden de tyngende Kaar,\nHar gladere Dage lagt til hans Aar.\n   Af Hjertet derfor v\u00e6re takket hern\u00e6st\nHver Landsmand, der kom som saa venlig en Gj\u00e6st!\nDerfor v\u00e6re lovet hver Daneqvinde,\nHver Sangerens og hans Harpes Veninde!\nSaa s\u00f8d og saa liflig en L\u00e6dskedrik\nDen Arme fra kjerlige H\u00e6nder fik,\nOg kunde den Fattige vorde stolt,\nDa maatte det saadan en Gave volt.\n   Ret aldrig jeg saadant et Offer saae,\nSom nu paa mit n\u00f8gne Fyrrebord laae:\nDer glimted fra hver en S\u00f8lvpenge hvid\nEt venligt Smiil og en Hilsen blid,\nDer kl\u00e6bed ved hver en Guldpenge r\u00f8d\nEt kjerligt Suk og en Taare s\u00f8d.\nSligt Juleoffer \u2014 jeg sv\u00e6rge vil -\nHar aldrig en Pr\u00e6st f\u00f8r seet Magen til.\n   Dog, det var ej heller den fattige Pr\u00e6st,\nFik saadant Bes\u00f8g af saa riig en Gj\u00e6st;\nDet var jo den yndede trobadour,\nBlev gj\u00e6stet saa skj\u00f8ndt i sit tomme Buur.\n   Let hviler nu Harpen udi hans Skj\u00f8d,\nHan har jo forvundet sin bittreste N\u00f8d."}