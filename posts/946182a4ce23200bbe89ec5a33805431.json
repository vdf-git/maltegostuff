{"subject": "Song\u2014the Battle Of Sherramuir -", "text": "\"O CAM ye here the fight to shun,\nOr herd the sheep wi' me, man?\nOr were ye at the Sherra-moor,\nOr did the battle see, man?\"\nI saw the battle, sair and teugh,\nAnd reekin-red ran mony a sheugh;\nMy heart, for fear, gaed sough for sough,\nTo hear the thuds, and see the cluds\nO' clans frae woods, in tartan duds,\nWha glaum'd at kingdoms three, man.\nLa, la, la, la, &amp;c.\nThe red-coat lads, wi' black cockauds,\nTo meet them were na slaw, man;\nThey rush'd and push'd, and blude outgush'd\nAnd mony a bouk did fa', man:\nThe great Argyle led on his files,\nI wat they glanced twenty miles;\nThey hough'd the clans like nine-pin kyles,\nThey hack'd and hash'd, while braid-swords, clash'd,\nAnd thro' they dash'd, and hew'd and smash'd,\nTill fey men died awa, man.\nLa, la, la, la, &amp;c.\nBut had ye seen the philibegs,\nAnd skyrin tartan trews, man;\nWhen in the teeth they dar'd our Whigs,\nAnd covenant True-blues, man:\nIn lines extended lang and large,\nWhen baiginets o'erpower'd the targe,\nAnd thousands hasten'd to the charge;\nWi' Highland wrath they frae the sheath\nDrew blades o' death, till, out o' breath,\nThey fled like frighted dows, man!\nLa, la, la, la, &amp;c.\n\"O how deil, Tam, can that be true?\nThe chase gaed frae the north, man;\nI saw mysel, they did pursue,\nThe horsemen back to Forth, man;\nAnd at Dunblane, in my ain sight,\nThey took the brig wi' a' their might,\nAnd straught to Stirling wing'd their flight;\nBut, cursed lot! the gates were shut;\nAnd mony a huntit poor red-coat,\nFor fear amaist did swarf, man!\"\nLa, la, la, la, &amp;c.\nMy sister Kate cam up the gate\nWi' crowdie unto me, man;\nShe swoor she saw some rebels run\nTo Perth unto Dundee, man;\nTheir left-hand general had nae skill;\nThe Angus lads had nae gude will\nThat day their neibors' blude to spill;\nFor fear, for foes, that they should lose\nTheir cogs o' brose; they scar'd at blows,\nAnd hameward fast did flee, man.\nLa, la, la, la, &amp;c.\nThey've lost some gallant gentlemen,\nAmang the Highland clans, man!\nI fear my Lord Panmure is slain,\nOr fallen in Whiggish hands, man,\nNow wad ye sing this double fight,\nSome fell for wrang, and some for right;\nBut mony bade the world gude-night;\nSay, pell and mell, wi' muskets' knell\nHow Tories fell, and Whigs to hell\nFlew off in frighted bands, man!\nLa, la, la, la, &amp;c."}