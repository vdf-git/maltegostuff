{"subject": "Landflygtig Gl\u00e6den var paa Jorden", "text": "Landflygtig Gl\u00e6den var paa Jorden,\nforfulgt med Ild og Sv\u00e6rd;\nomsider ty'de hun til Norden,\nat finde Fristed der.\nDid flygted' Frihed, Lys og Fred;\nhun gaaer i deres Fjed.\n\nHun l\u00e6nge vildsom her omvanker\nmed sorgbetynget Sind;\npaa Mangens D\u00f8r hun \u00e6ngstlig banker,\nmen lades aldrig ind.\nTit Tvedragt, Tvang og Kjedsomhed\ngav hende kort Besked.\n\nHun nu til vores D\u00f8r sig lister\nmed tunge Vandrestav;\nat banke, hun ei meer sig drister,\nhun er for tit viist af.\nEn l\u00f8nlig Drift den Stakkel dog\ntit hen til D\u00f8ren drog.\n\nVor Skytsaands, Venskabs \u00d8ie falder\npaa denne S\u00f8rgende;\nstrax hun sin S\u00f8ster Uskyld kalder\nat komme hid og see;\nfroe fandt de tvende Gratier\nden tabte S\u00f8ster der.\n\nHun h\u00f8rer, kjender deres Stemme,\nog er i deres Favn;\nfroe i hinandens Arm at glemme\ndet overstandne Savn.\nDog lover hver den anden glad,\nei meer at skilles ad.\n\nO! maatte Uskyld, Venskab, Gl\u00e6de\nbestandig trone her!\nog daglig dette deres S\u00e6de\nfaae meer og mere kj\u00e6r!\nThi leve, leve Hver,\nhvis Idr\u00e6t dette er!"}