{"subject": "Pladsen uden for Aladdins Pallads", "text": "Selim. \nIh see, god Dag! thi, taer jeg ikke feil,\nSaa finder jeg en gammel Ungdoms-Ven.\n\nSindbad. \nKan gierne v\u00e6re.\n\nSelim. \n                              Kiender du mig ikke? \n\nSindbad. \nIfald jeg ey taer feil af Eders F\u00f8dder,\nSaa er I Selim, Eben Hassans S\u00f8n.\nVi boede hisset i den lille Gade,\nOg legte daglig sammen der, som Drenge.\n\nSelim. \nDu vil nok give mig en Skose, Broder!\nFordi at mine F\u00f8dder er saa store?\nDer er ey smukt, paa slig Maneer at hilse\nEn gammel Kammerat.\n\nSindbad. \n                                     Hvor vil du hen? \nJeg kiender alle Folk paa F\u00f8dderne!\nDet er den bedste Lem paa hele Kroppen,\nOg den fornuftigste; hvis alle Lemmer\nBlev smukt, som den, ved Jorden, saa beh\u00f8ved\nDe ey at frygte for at falde ned.\n\nSelim. \nMan kan ey gaae med hele Kroppen, veed jeg!\n\nSindbad. \nHvorfor ey det? Gik man med hele Kroppen,\nSaa tr\u00e6ngte hele Kroppen jo til Skoe!\nSaa fik en \u00e6rlig Mand lidt at fortiene.\n\nSelim. \nDin Fader var Skoemager, af din Tale\nJeg slutte maa du er det samme.\n\nSindbad. \n                                                    Rigtig! \nTil dette Haandv\u00e6rk er jeg f\u00f8dt og baaret.\nDer er vist noget i hvad L\u00e6rde sige,\nAt Folk blier f\u00f8dt til Verden med Genie.\nMan siger at Poeter f\u00f8des, men\nBlier en Skoemager da vel ikke f\u00f8dt?\n\nSelim. \nPaa den Maneer begriber jeg du \u00f8nsker,\nAt alle Mennesker var Tusindbeen.\n\nSindbad. \nNaturlig! Det, som Mange synes om,\nKan jeg ey udstaae for min bittre D\u00f8d,\nReen Himmel, for Exempel, Morgenr\u00f8de\nOg Solskin, hader jeg, som Pestilenz.\nNey, Rusk og Slud! det veed jeg hvad det er,\nDet taer paa St\u00f8vlerne! De Fleste synes\nGodt om, naar Een gaaer lige paa sin Fod,\nMig skier det ind i Hiertet; thi hvorl\u00e6nge\nKan saadan Een ey bruge et Par Saaler?\nHvergang der l\u00e6gges Broe, saa gr\u00e6der jeg;\nMen Dands, det er mig den allerst\u00f8rste Gl\u00e6de.\n\nSelim. \nDu har dog N\u00e6ring?\n\nSindbad. \n                                  Jo, jeg takker Gud. \nTil min Haandtering tr\u00e6nger alle Folk;\nOg den uh\u00f8rlige Begivenhed\nMed Abu Casems T\u00f8fler, den har jaget\nEn saadan Skr\u00e6k i hele Byens Blod,\nAt de cassere deres Fodt\u00f8i nu\nF\u00f8r det er halvslidt.\n\nSelim. \n                                Nu, det er mig kiert. \nMens du har siddet her og syet paa L\u00e6sten,\nSaa har jeg v\u00e6ret rundt om, paa min Fod,\nOg vandret Bye til Bye, som Kr\u00e6mmer, med\nMin Byldt paa Nakken, v\u00e6ret i Balsora,\nI Bagdad, Kasimir og Sammercand.\n\nSindbad. \nJa, saadan gaaer det her i Verden. Sidst\nVi saaes var vi kun B\u00f8rn, nu er vi blevne\nTo nyttige Medborgere i Staten.\n\nSelim. \nMen Herregud, hvad er der blevet af\nDen lange R\u00e6kel, dette s\u00e6lle Skrog,\nSom altid nederst sad i Skolen, som\nFik altid Prygl af Skolemesteren,\nOg som bestandig pryglte os igien\nTil Giengield?\n\nSindbad. \n                         Ja, hvem mener Du? thi der \nVar Mange, som bestandig pryglte mig.\n\nSelim. \nKan du ey huske ham? han var saa tosset,\nMen stor og st\u00e6rk, han vandt bestandig fra os\nI Spil. Ak! husker du ey, ham, som greb\nDe Pomeranzer, der blev kastet ud\nFra Ki\u00f8bmandsboden.\n\nSindbad. \n                                     Mener du Aladdin? \n\nSelim. \nJa rigtig!\n\nSindbad. \n                 Aa for saavidt gaaer det ham, \nGud v\u00e6re lovet, ganske godt; thi han\nEr bleven Prinds, og gift med vor Prindsesse,\nOg naar vor Sultan d\u00f8er, saa blier han Sultan.\nDet er jo ganske artig avanceret!\n\nSelim. \nHvad? Primer du?\n\nSindbad. \n                                 Sp\u00f8rg du det mindste Barn, \nSaa skal du h\u00f8re mine Ord bekr\u00e6ftet.\n\nSelim. \nDet var da Dievlen! Men hvordan er det\nDa gaaet til?\n\nSindbad. \n                        O tie! Jeg beer dig, tie! \nSaa har det ingen Magt. Hvergang jeg t\u00e6nker\nDerpaa, saa blier jeg tummelumsk i Hov'det.\nNok sagt, Prinds er han. Jo jo! Den skal hae det,\nSom der kan hverken l\u00e6se eller skrive,\n\nSelim. \nDet dumme B\u00e6st! Det F\u00e6e!\n\nSindbad. \n                                               Det maa Du sige! \nNu kaster han paa Nakken af os alle.\nMig vil han nu slet ikke kiendes ved,\nSki\u00f8nt vi er gaaet i den samme Skole,\nOg faaet beggeto paa Rumpen sammen.\n\nSelim vender sig om. \nHvem kommer hist paa Gaden, rundt omringet\nAf alle disse h\u00f8ie Herrer?\n\nSindbad \u00e6ngstelig underdanig. \n                                           Tys! \nDer kommer han, vor store Fyrste! Skynd dig!\nKn\u00e6l ned i Snavset.\n\nSelim. \n                                  Mine Buxer blive \nTils\u00f8lt for Kn\u00e6erne.\n\nSindbad. \n                                Hvad siger det? \nNaar du vil spise Landsens Br\u00f8d, saa maa du\nSmukt ogsaa f\u00f8lge Landsens Skik og Brug.\nDe kn\u00e6le. \n\nAladdin \ngaaer forbi med sit F\u00f8lge. \n\nSindbad \nraaber af fuld Hals. \nAllah velsigne dig, vor elskte Prinds!\n\nSelim. \nJa, det var ham. Men siig, hvor kan du dog\nI samme Aandedr\u00e6t forandre dig\nSaa dievels?\n\nSindbad. \n                       Hold din Mund. Thi du maa vide, \nAt jeg har Leverancerne paa Slottet.\nKom, f\u00f8lg mig hiem, der kan vi snakke sammen;\nThi her har V\u00e6ggene og Muren \u00d8ren."}