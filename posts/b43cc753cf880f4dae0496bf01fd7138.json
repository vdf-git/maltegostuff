{"subject": "Prolog", "text": "Du Nordens m\u00f8rke M\u00f8e, Melancholia!\nSom sidder hisset paa det tykke Bundt\nAf Kr\u00f8niker fra Island, gamle Digte\nFra Danmark, med en Harpe i din Haand\nAf Bi\u00f8rnesener og af Egetr\u00e6e,\nModtag idag et lille kort Bes\u00f8g\nHer af din S\u00f8ster, af Sangvinitas,\nDen \u00e6ldre, muntre, morgenlandske Datter.\nGlem for et \u00d8ieblik, du voxne M\u00f8e!\nTilsl\u00f8ret, rank og \u00e6del, sv\u00f8bt i Maar,\nDin dybe Tungsind. Vaagn af din Erindring\nOm Frode, Athelstein og Tryggves\u00f8n.\nHusk at den Sidste tyede hen til mig,\nDa Rygen havde l\u00e6rt ham elske Cypern.\nStir heller ey saa taarebl\u00e6ndt til Skyggen\nMed den tredobbelt-tunge Demantskrone,\nOg til hans Fader, med et spaltet Ski\u00e6g,\nDer delte sig til England og til Danmark.\nO glem at en Forvorpen spr\u00e6ngte siden\nKnuds Kiste, og adsplitted skammeligt\nDe hvide Been. Er det dig ey Triumf nok\nAt Britten regner kun fra William Conqveror?\nT\u00e6nk heller nu paa Navnet Waldemar,\nDer blomstrede med Danmarks Ridderstid,\nTag Saxo frem, og lad ham huldt erstatte\nMed spillende romantisk Farveblanding\nDet Store i din Snorros Overblik\nPaa Livet om de sneebed\u00e6kte Fielde.\nErkiend min Ski\u00f8nhed, yngre, blege S\u00f8ster!\nOg mindes at din Knud, din Eyegod,\nDin Haarderaade, og saa mange Flere\nBlev lokket af mit sydligmilde Blik.\nThi Nordens Kraft er uden \u00d8stens Ild\nDet samme som et h\u00e6rdet Demant-Sv\u00e6rd,\nDer mangler en varmblodig Muskel-Arm,\nFor st\u00e6rkt at svinges. Blomsten, sund af Fr\u00f8e,\nTil Solen tr\u00e6nger, for at giennemgl\u00f8des;\nOg bliver der for langt et Mellemrum,\nF\u00f8r Asianerne til Norden drage,\nFor at for\u00e6dle Sl\u00e6gten, varme den -\nDa bliver Sl\u00e6gten, som du seer desv\u00e6rre!\nEn Blomst, forl\u00e6ngst engang fra Syden hentet,\nMen som vantrives Aar for Aar, hent\u00f8rres,\nBlier bleg af Farve, s\u00f8vnig, mat \u2014 og d\u00f8er.\nHer ruller jeg fortrolig op for dig\nMit rigeligt indspr\u00e6ngte Blomsterflor;\nSom \u00d8stens \u00c6ther let og giennemsigtigt\nUdruller jeg det paa dit sorte Skiold,\nAt det kan laane det en hellig Grund\nAf nordisk Aftend\u00e6mring.\nOg finder du ey i det hele Billed\nAlt hvad der turde h\u00f8re til mit Rige,\nBlier undertiden Farven mere mat,\nEnd Straalerne fra Orienten taaler -\nDa tilgiv Kunstneren, som malte det.\nErindre dig, det var din S\u00f8n, min S\u00f8ster!\nDer saae det Hele, ski\u00f8nt med henrykt Aand,\nDog giennem dit, sin Moders, S\u00f8rgesl\u00f8r;\nOg harmes ikke over den Natur,\nDer s\u00f8dt har bragt ham til at elske dig!"}