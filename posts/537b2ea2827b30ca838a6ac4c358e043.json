{"subject": "Quand je te voy seule assise \u00e0 par-toy", "text": "Quand je te voy seule assise \u00e0 par-toy,\nToute amus\u00e9e avecques ta pens\u00e9e,\nUn peu la teste encontre bas baiss\u00e9e,\nTe retirant du vulgaire et de moy :\n\nJe veux souvent pour rompre ton esmoy,\nTe saluer, mais ma voix offens\u00e9e,\nDe trop de peur se retient amass\u00e9e\nDedans la bouche, et me laisse tout coy.\n\nSouffrir ne puis les rayons de ta veu\u00eb :\nCraintive au corps, mon ame tremble esmeu\u00eb :\nLangue ne voix ne font leur action :\n\nSeuls mes souspirs, seul mon triste visage\nParlent pour moy, et telle passion\nDe mon amour donne assez tesmoignage."}