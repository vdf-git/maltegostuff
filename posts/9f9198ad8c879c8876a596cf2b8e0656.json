{"subject": "Dramatisk Intermezzo", "text": "De har v\u00e6ret kold og ubarmhj\u00e6rtig,\n   siger Jenny gysende og vaagner.\nUdenfor har Fuglene begyndt at pippe.\n\n   Det er f\u00f8rste Majnat. Byen fester,\n   Jenny blev imens hos Rigmandss\u00f8nnen,\n   som var ganske kold og ubarmhj\u00e6rtig.\nUdenfor har Fuglene begyndt at pippe.\n\n   Ikke i hans Sovekammer,\n   men i Dagligstuen paa en Divan\n   er hun vaagnet med en Pl\u00e6d omkring sig,\n   taaredrukken paa en tilsl\u00e6ngt Pude.\nUdenfor har Fuglene begyndt at pippe.\n\n   De har v\u00e6ret kold og ubarmhj\u00e6rtig\n   mod en lydig Kvinde, som holdt af Dem,\n   t\u00e6nderklaprende af Skr\u00e6k og faam\u00e6lt\n   f\u00f8jende Barbarens haanske Luner.\n   At hun, i sit Hj\u00e6rtes Fejghed, ikke\n   strax var staaet op og gaaet stille!\n   men hun blev og taalte til det sidste\n   for en Stund, hun n\u00f8dig vilde miste\n   \u2014 som De sk\u00e6nked kold og ubarmhj\u00e6rtig.\nUdenfor har Fuglene begyndt at pippe.\n\n   Bred og s\u00e6lsomt rig er dog Divanen\n   for en Kvinde af beskedne Tanker.\n   Stuen med de m\u00e6gtige Reoler\n   luller hende ind i Dr\u00f8mme.\n   Jenny grubler v\u00e9fyldt og bedaaret\n   med en Stribe Morgenlys om Haaret.\nUdenfor har Fuglene begyndt at pippe.\n\n   Alle disse sk\u00f8nt betrukne Stole,\n   alle disse B\u00f8ger, kl\u00e6dt i L\u00e6der,\n   v\u00e6kker dulgt en Tro paa dybe Gl\u00e6der.\n   Richardt, De var kold og ubarmhj\u00e6rtig.\n   Selv den Vin, De sk\u00e6nkede i Glasset,\n   som hun nipped til med sn\u00f8ret Strube,\n   bandt en Herlighed for Kvindens \u00d8jne -\n\n   indtil De, Tyrannen i Paladset,\n   raat med begge H\u00e6nder fj\u00e6rned Bindet\n   og ej taalte, at hun var forblindet\n   og De barsk som Voldsmand tog den Gave,\n   som frivillig var Dem tilt\u00e6nkt l\u00e6nge ...\n\n   Kvinder elsker Herrer, som er strenge.\nUdenfor har Fuglene begyndt at pippe."}