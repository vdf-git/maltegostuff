{"subject": "Afskeden I Bamyan", "text": "Tre Dage var jeg atter i Bamyan G\u00e6st; \nEen Ridder kun mig fulgte, og det var John Pr\u00e6st. \n\nDe raske Proven\u00e7aler alt Spirene svang; \nDe vilde deres Riger regere med Sang. \n\n5 Den st\u00f8rste \u00d8stens Krone blev Friserens L\u00f8n; \nMen f\u00f8rst han vilde holde i Paradiset B\u00f8n. \n\nDen Herlighed, dog Jorden har ejet engang, \nJeg t\u00e6nkte vel kan findes, er Vejen end lang. \n\nJeg hilsed Kong Carvel; jeg tog ham i min Favn; \nJeg n\u00e6vned ham Carolus: det var hans Kristen-Navn. \n\nFor Gloriant jeg b\u00f8jed mit Kn\u00e6 for sidste Gang, \nOg lydelig Gudsenglen i Hjertet mig sang. \n\nMen aldrig i Verden mit \u00d8je mere saa \nDen Paradisfugl, min Haand ej skulde naa. \n\nFor sidste Gang tog jeg Smaadrengen paa Arm; \nTil Afsked han putted sit Hoved i min Barm. \n\nJeg kyssed hans Pande og hybenr\u00f8de Mund; \nPaa Hingsten jeg svang mig alt i den samme Stund. \n\nOm Paradiset sang ved min Side John Pr\u00e6st; \nTilbage dog stirred den tankefuld G\u00e6st. \n\nVed Bamyans Port jeg saa endnu en Gang \nDen dejliges Sl\u00f8r, som paa Lansespidsen hang. \n\nPaa Bamyans Taarn jeg skimted allersidst \nDe Sj\u00e6le, jeg genfavner i Himmerig dog vist."}