{"subject": "V\u00e6r hilset, I Damer", "text": "V\u00e6r hilset, I Damer, langs H\u00f8jsalens B\u00e6nke;\n   Hvad vover jeg farende Svend?\n   Hvad drister min Fod sig,\n   Hvad tr\u00f8ster mit Mod sig,\n   Paa hvad t\u00f8r min Tanke vel t\u00e6nke?\n   At drikke den Vin, som I lader mig sk\u00e6nke,\n   At l\u00e6gge min Haand i den fangende L\u00e6nke,\n   Sig: er det ej hovedl\u00f8s Sag? \n   I ser mig i Aften,\n   I saa' mig i Dag;\n   At komme og gaa er den Farendes Sag.\n\nSaa v\u00e6ver vi Vadmel og l\u00e6gger det sammen,\n   De Store saa godt som de Smaa,\n   Og danser og synger i F\u00e6llig og Gammen:\n      V\u00e6ve Vadmel og l\u00e6gge sammen\n      Og lade Skytterne gaa.\n\nH\u00f8r, Tonerne kalde; forlad Eders B\u00e6nke\n   Og f\u00f8lg kun den farende Svend!\n   Med ham er hver Gl\u00e6de\n   I Aften til Stede\n   Foruden al Arglist og R\u00e6nke.\n   Han f\u00f8rer Jer Dans, naar I blot vil bet\u00e6nke:\n   I fanger ham ikke i Baand eller L\u00e6nke,\n   Han taaler, som Fuglen, ej Aag. -\n   I bandt ham for ofte,\n   Til sidst blev han klog;\n   Tilgiv ham, men Tanken maa have sit Sprog.\n\nSaa v\u00e6ver vi Vadmel og l\u00e6gger det sammen.\n   En Skytte er Svenden som faa.\n   Hvor herligt at synge i F\u00e6llig og Gammen:\n      V\u00e6ve Vadmel og l\u00e6gge sammen -\n      Og saa lad Skytten kun gaa!"}