{"subject": "Jylland [Jylland mellem tvende Have]", "text": "Jylland mellem tvende Have\nsom en Runestav er lagt,\nRunerne er Kj\u00e6mpegrave\ninde midt i Skovens Pragt,\nog paa Heden alvorsstor,\nher, hvor \u00d8rknens Luftsyn boer.\n\nJylland, du er Hovedlandet,\nH\u00f8jland med Skoveensomhed!\nVildt i Vest med Klittag, Sandet\nl\u00f8fter sig i Bjerges Sted.\n\u00d8sters\u00f8 og Nordhavs Vand\nfavnes over Skagens Sand.\n\nHeden, ja, man troer det n\u00e6ppe,-\nmen kom selv, bese den lidt:\nLyngen er et pragtfuldt T\u00e6ppe,\nBlomster myldre milevidt,\nSkynd dig, kom! om f\u00f8je Aar\nHeden som en Kornmark staaer.\n\nMellem rige B\u00f8ndergaarde\nsnart Dampdragen flyve vil;\nhvor nu Loke sine Hjorde\ndriver, Skove vokse til.\nBriten flyver over Hav,\ngj\u00e6ster her Prins Hamlets Grav.\n\nJylland mellem tvende Have\nsom en Runesten er lagt\nFortid m\u00e6le dine Grave,\nFremtid folder ud din Magt;\nHavet af sit fulde Bryst\nsynger h\u00f8jt om Jyllands Kyst."}