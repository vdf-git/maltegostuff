{"subject": "Jakob og Esau", "text": "Esau var en Skytte vild,\nOg Jakob en stille Hyrde,\nSkytten var gram, men Hyrden mild,\nOg Lammet er lettest Byrde.\nF\u00f8r de blev f\u00f8dt, det var Guds Ord,\n'Den St\u00f8rre er dog den Mindre,'\nAldrig det findes skal paa Jord,\nAt Nogen kan Gud forhindre.\nOrdet udgik af Seer-Mund,\nDet vidste For\u00e6ldre begge,\nKi\u00f8d dog immer, ved Aandens Blund,\nOph\u00f8ier sin Ki\u00e6led\u00e6gge.\nIsak, han var en gammel Mand,\nMed Synet og sv\u00e6kkes Sindet,\nVildbrad er s\u00f8dt for L\u00e6kkertand,\nAf Skytten han var forblindet\nSkytten sin F\u00f8rstef\u00f8dsels-Ret\nEi regnede for det Mindste,\nSolgde engang, af Jagten tr\u00e6t,\nDen glat for en Moos som glindste.\nJakob da ki\u00f8bde Ret for Ret,\nSom Rosen for Moos den r\u00f8de,\nEsau spurgde, spodsk og m\u00e6t,\nHvad F\u00f8dselen hjalp den D\u00f8de?\nEsau! sagde Isak blind:\nSkaf Vildt nu med Pile dine!\nAlt som min Smag er da mit Sind,\nJeg vil dig med Gud velsigne.\nJakob! da sagde Moder blid:\nVor Herre vil dig velsigne,\nGak mig til Hjorden, hent to Kid,\nDe fedeste, som er fine!\nN\u00f8dig han l\u00f8d Rebekkes R\u00f8st,\nDen stille og fromme Hyrde,\nKiddene let ham laa ved Bryst,\nMen Listen ham var til Byrde.\nVil ei min Fader bande mig!\nHan sukked, og hvad min Broder?\nRamme det mig, som r\u00e6kker dig!\nHam svared med Smil hans Moder.\nBraden var s\u00f8d, han bar den frem,\nSom Skytten han var indforet,\nRystende dog paa hvert et Lem,\nHan satte sin Ret paa Bordet.\nModerens Bud var Jakobs Tr\u00f8st,\nOg Isak var blind af \u00c6lde,\nEsaus H\u00e6nder, Jakobs R\u00f8st!\nHan sagde, lod Knebet gi\u00e6lde.\nIsak i Aande kom nu brat,\nOg Jakob han lydt velsigned,\nAbrahams Lykke blev hans Skat,\nSom Abraham efterligned.\nEsau kom fra Skoven hjem\nOg stegde sit Vildt med Snilde,\nBar det og brat for Isak frem,\nMen m\u00e6rked, han kom for silde.\nEsau ski\u00e6ldte, fn\u00f8s og gr\u00e6d,\nAf Vrede hans Nyrer b\u00e6ved,\nEi han sig br\u00f8d om 'Kvindens S\u00e6d,'\nVelsignelse brydsk han kr\u00e6ved.\nIsak da sagde: lev af Sv\u00e6rd!\nDu dier ei Jordens Bryster,\nBroderen din du tjener tv\u00e6r,\nHans Aag du engang afryster.\nMaadelig kl\u00e6der Kvindens List\nVed Lyset, der nu mon br\u00e6nde,\nBedre dog klares Sagen vist,\nNaar Hjerternes Raad vi kjende.\nEsau var af Kains Art,\nHan vilde sin Broder myrde,\nR\u00f8bet dog blev hans Ondskab snart,\nGud frelste den fromme Hyrde!"}