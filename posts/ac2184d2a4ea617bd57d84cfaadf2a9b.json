{"subject": "RUKUVHUTE", "text": "Handisi dombo, huku kana mhepo! Kwete!\n\nChaivapo chaindisunganidza naamai, mumhumbu,\nMwedzi mipfumbamwe, kudya ndichiwana.\nChiripo chinondibatanidza nemhuri, panyika,\nUpenyu hwose tsigiro neyamuro ndichiwana.\nChiripo chinondisungamidza nevadzimu,\nKurarama kwese vari mudonzvo nemwenje wangu,\nChiripo chinondibatanidza naZame Musikavanhu,\nKusikwa, kufa, kumuka, rwake ruoko ruchinongedza nzira.\nChiripo chichazondisunganidza nevari pasi, ndiri nyikadzimu,\nKufara, kusuwa; kuguta, kushaya ndichizovabatsira.\nChiripo chinondisunganidza neivhu rababa - Afrika,\nKupondwa, kushushwa, kuremadzwa, ndichingoshingirira.\n\nIchocho chacho ichocho,\nNdiko saka ndiripo\nNezuro, nhasi, mangwana, nekumhepo."}