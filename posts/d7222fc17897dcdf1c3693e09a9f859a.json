{"subject": "Tausheden", "text": "Du klager, at jeg skriver alt for lidt\nPaa nogen Tid, is\u00e6r til Norden;\nOg at min Taushed gaaer saa vidt,\nAt n\u00e6sten ingen veed, hvad jeg er vorden,\nOg hvor, og om jeg end er til paa Jorden?\nJeg, som tilforn (maaske kun alt for tidt)\nI Skrift, og selv paa Prent, lod hele Verden vide\nHvad i den lille Rummets Prik,\nMit V\u00e6sen fylder, foregik,\nIndtil det mindste Solens Straalestik,\nOg Maanens, eller blot en Stiernes, Blik,\nKort: min Sankthansorms-Lyst, og min Sankthansorms-Qvide -\nJeg nu, da Jorden brager fiern og n\u00e6r,\nMens alle Himmelens og Helveds Tordner knittre,\nDa Lysets Engle selv, og M\u00f8rkets Aander zittre,\nMens Throner styrte hist og her,\nOg Templer falde her og der,\nOg alle br\u00f8le, hyle, skrige, sukke,\nEi h\u00f8res meer med mindste Lyd at mukke;\nMen tier qv\u00e6r?\n\n    Jeg kunde svare Dig: at Nationers Smerte\nEr alt for stor for mig og for mit lille Hierte -\nJeg kunde svare Dig: at Faldet af et Huus,\nDer dr\u00e6ber Mennesker, ei m\u00e6rkes af en Muus -\nJeg kunde svare Dig: at Stormene, som bruse\nPaa Tidens Ocean, og Tordnerne, som knuse\nHvert Rummets Field, ei h\u00f8res af min Muse -\nAt, den saa lidt, som Ormen i sit L\u00e6,\nOg Glimmerfnugget i sit raadne Tr\u00e6,\nFornemmer Jordens Poles bange Knagen,\nOg Axelens forf\u00e6rdelige Bragen;\nMen det er ikke ganske sandt -\nJeg f\u00f8ler rigtig nok ei Ski\u00e6lvet i det Heele,\nMen dog et lille St\u00f8d iblandt.\n\n    Aarsagen, hvi jeg ei min F\u00f8lelse vil deele,\nSom f\u00f8r jeg deelte den, i Alvor og i Skierts,\nI Skrift og Tryk, i Prosa og paa Vers,\nMed een og anden af de ki\u00e6re M\u00e6nd og Koner,\nDer gierne h\u00f8re mine svage Toner,\nEr reent ud sagt, min Moltke den:\nAt jeg er Din og deres Ven.\nOg F\u00f8lelsen, jeg har ved alle disse L\u00f8ier,\nMens hele Verden skraaler, skriger, st\u00f8ier,\nEr saa fortr\u00e6den og kiedsommelig,\nAt jeg med den kun vilde plage Dig.\n\n    O! lad mig tie! lad min Pen forstumme!\nForf\u00f8r mig ei til h\u00f8it at raabe: Vee!\nOg lok mig ei til overlydt at lee!\nTillad mig ei engang at brumme\nDet mindste Muk,\nDet mindste Suk!\nThi lod jeg mig, den Dag i Dag, forlyde,\nMed hvad jeg troer\nOm F\u00e6rdselen i Syd, og F\u00e6rdselen i Nord,\nOg overhov'det om vor hele Jord,\nDu vilde det, som Ven af den og mig, fortryde!"}