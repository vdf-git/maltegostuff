{"subject": "Marine", "text": "Saa briseblaa mod den klinth\u00f8je Kyst\ngaar Stranden som Nyn af den k\u00e6restes R\u00f8st,\nnaar med r\u00f8de T\u00f8fler og slentrende Fjed\nhun kommer om Morgnen ad Trapperne ned.\n\nJeg ser fra en Skr\u00e6nt, som er mos-k\u00f8lig, fin,\nover Storeb\u00e6lts L\u00e6rred et Lufthav som Vin,\nhvis Sol kysser Varme til Knoklernes Grund,\nsom det unge Goddag af den blodfine Mund.\n\nOg jeg tror, om jeg laa mellem Tangplanter d\u00f8d,\nsom et bleget Skelet: hvis jeg bares til Gl\u00f8d\naf Sollys og Kys af de L\u00e6bers Koral -\nbr\u00f8d der Blomster frem af min D\u00f8dningeskal."}