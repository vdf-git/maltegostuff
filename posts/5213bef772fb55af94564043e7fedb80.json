{"subject": "Studier efter Naturen", "text": "Vort Landskab her er n\u00e6sten fladt;\nMen Maanen skinner jo i Nat!\nDog, hvad vi ved dens Lys har seet,\nEr kun, at Alt gaaer ud i Eet.\nForgrunden maae vi blive ved;\nDer er lidt h\u00f8it paa dette Sted;\nVeirm\u00f8llen, som vi skal forbi,\nGj\u00f8r, at vi faae et Malerie.\n\nSaa lystigt alle Hjul nu gaae;\nEt Lys man seer bag Lugen staae,\nOg Svenden b\u00e6rer S\u00e6kken bort;\nHans Kammerater spille Kort;\n\u00d8lkanden midt paa Bordet staaer.\nSee, M\u00f8llevingen, hvor den gaaer!\nMen mellem Skyer Maanen leer,\nOg fornemt paa det Hele seer.\n\nNu kommer der en Byge-Regn,\nDen skygger os den halve Egn,\nOg hver en Hest og hver en Ko\nForstyrres i sin s\u00f8de Ro;\nOg da paa Marken ei er L\u00e6,\nDe staae, som var de gjort af Tr\u00e6.\nDog, Maanens Lys er ikke slukt,\nThi see, en Regnbue hv\u00e6lver smukt.\n\nRegnbuen over M\u00f8llen staaer,\nDet er, som Vingen mod den slaaer,\nOg under M\u00f8lle-Husets Tag,\nDer sover til den lyse Dag\nVor M\u00f8llers lille syvaars Dreng;\nH\u00f8it under Bjelken er hans Seng;\nHan ene sover der, som sagt,\nThi Moder er i Jorden lagt.\n\nHan h\u00f8rer Hjulene at gaae,\nOg deres St\u00f8i kan han forstaae;\nHan titter gjennem Rudens Glar,\nOg seer det store Vinge-Par.\nH\u00f8it vil de stige mod det Blaae,\nMen kan kun i en Cirkel gaae;\nDe flyve Dag og Nat og Aar -\nMen M\u00f8llen dog paa Bakken staaer.\nIII \n\n        Hvad jeg skued' med mit \u00d8ie, \n        Tegned' jeg med Bl\u00e6k og Pen. \n                                                  Christian Winther \n\nDen gothisk-gamle Kirke er sjunken for vort Blik,\nOg Mand er Barnet vorden, der ved Ruinen gik.\nDer er saa tomt og \u00f8de, hver Steen er revet hen,\nMen i Graabr\u00f8drelille gaaer Taarnet her igjen.\nUngdommeligt det h\u00e6ver sin Tinde h\u00f8it mod Sky,\nOg seer paa Markeds-Vrimlen i Odins gamle By.\nEt Selskab staaer deroppe, de see sig rundt omkring;\nDe finde, Jord og Himmel har mange smukke Ting.\nDet fyenske Land de prise, og det af Hjertens Lyst,\nDet maa jo ret begeistre hver \u00e6rlig Fyenboes Bryst.\n\n    \u2014 Ja Fyen er ret et herligt Land!\n    Det kan dog ingen n\u00e6gte.\n    Der vexler Skov og Mark og Strand,\n    Og Hjertet her er \u00e6gte!\n\n    Selv Navnet Fyen, betyder fiin,\n    Og vil saa meget sige,\n    At Fyen, det er en Hauge fiin,\n    For hele Danmarks Rige!\n\nDen glade Kreds beskuer nu Egnens Herlighed,\nDog een, hvad end de skue, seer kun sin Kj\u00e6rlighed;\nHans Blik mod Syden s\u00f8ger, mod \u00d8sters\u00f8ens Strand,\nDer bygger hun, som ene gj\u00f8r Fyen til Hjertets Land;\nMen Lyngets sorte Banker staae om det kj\u00e6re Sted,\nHvor ingen Blomster voxe for deres Kj\u00e6rlighed."}