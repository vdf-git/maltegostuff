{"subject": "Vorherre kom til Jordans Flod", "text": "Vorherre kom til Jordans Flod,\nDen Ydmyge og Milde,\nOg af Sanct Hans Sig d\u00f8be lod,\nDer n\u00f8digt det kun vilde,\nVorherres Daab i Jordans Flod,\nDen skulde dog betegne\nDen Daab, som paa vor Vaande-Bod\nNu raader allevegne.\nI Daaben vi gienf\u00f8des!\nSaa l\u00e6gger nu ret M\u00e6rke til\nGuds eget Ord om Daaben,\nSaa I ford\u00e6rve Fiendens Spil\nOg undflye Ki\u00e6tter-Hoben!\nUdtrykkelig vor Gud og Drot\nTil Daaben Vand udkr\u00e6ver,\nMen Vandet er ei bart og blot,\nHvor Hellig-Aanden sv\u00e6ver,\nGuds Aand det er, os d\u00f8ber!\nFra Jordan spurgde himmelsk Nyt\nMan trindt paa Jorderige,\nGud-Faders Stemme aabenlydt\nMan h\u00f8rde der udsige,\nHvad hidtil hos Sig selv i L\u00f8n\nHan holdt fra gamle Dage:\nDu er min elskelige S\u00f8n,\nSom Mig mon velbehage!\nMed Jesu Daab vi d\u00f8bes!\nGuds egen S\u00f8n i St\u00f8vets Baand\nVed Jordan var at skue,\nDer sig nedlod den Hellig-Aand,\nAlt som Gud-Faders Due,\nSaa, ski\u00f8ndt kun Vand og St\u00f8v vi see,\nVi l\u00e6re skal med Gl\u00e6de,\nDe Himmelske Personer tre\nI Aanden er tilst\u00e6de,\nVil hos os boe og bygge!\nVorherre sagde til de Tolv\nHans visse Bud hernede:\nGaaer ud, gaaer trindt paa Jordens Bold,\nFortabte at oplede,\nOg d\u00f8ber i Guds Trilling-Navn\nDem med min Faders Stemme,\nOg l\u00e6rer dem i ki\u00e6rlig Favn\nMit Vidnesbyrd at giemme!\nJeg f\u00f8lger med til Enden!\nJa, Salighedens store Haab,\nSom vinde kan og vare,\nHan bundet har til Tro og Daab\nMed visse Ord og klare:\nKun f\u00f8dt paany af Vand og Aand,\nGud-Fader vi behage,\nMen naar vor Sj\u00e6l er i Guds Haand,\nVi D\u00f8den ei kan smage,\nThi Himmerig vi arve!\nHvor St\u00f8vets \u00f8ie seer kun Vand,\nGuds Ord dog \u00f8ret h\u00f8rer,\nOg Jesus Christus, Gud og Mand,\nMed Aanden Vandet r\u00f8rer,\nDa Sj\u00e6len seer en Purpur-Flod\nMed Korsets \u00e6gte Farve,\nSom ski\u00e6nker den for D\u00f8den Bod\nOg Ret til Gud at arve!\nGodt Pant er Hellig-Aanden!"}