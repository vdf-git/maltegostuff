{"subject": "Holger hos Fyrst Carvel", "text": "Jeg sad i Hedningsfyrstens Hal;\n   Jeg sang om Karl og Ronceval.\nI Sj\u00e6len blev hver Gnist til Gl\u00f8d;\n   Jeg sang om Rolands Helted\u00f8d.\n\nJeg sang om Holgers Valfartsgang\n   Mod Paradisets gr\u00f8nne Vang,\nOm Graven, som jeg sidst kom fra,\n   Om Libanon og Golgatha.\n\nOg som jeg sang med dygtig R\u00f8st,\n   For Hedningfyrsten til mit Bryst.\nSk\u00f8n Gloriant i Taarer laa;\n   Saa sk\u00f8n jeg hende aldrig saa.\n\nDe laa paa T\u00e6ppet ved min Fod;\n   De Hjertets rige Skat oplod.\nOg jeg fornam helt sj\u00e6lefro,\n   De delte Holger Danskes Tro.\n\nKun eet de savned uden Haab:\n   De l\u00e6ngtes efter kraftig Daab.\nDog derfor vidste Holger Raad:\n   Jeg tog mig paa hin Klerkedaad.\n\nJeg l\u00e6ste, som jeg husked bedst;\n   Mig tyktes, jeg var ogsaa Pr\u00e6st.\nJeg gav dem himmelsk B\u00f8rneret;\n   Jeg spared ej paa hellig Tv\u00e6t.\n\nJeg gav paa ny de k\u00e6re Navn\n   Til L\u00f8sen i de frelstes Havn.\nSk\u00f8n Gloriant beholdt dog sit;\n   Men Drengen d\u00f8bte jeg med mit.\n\nDa blev jeg f\u00f8rst for Alvor glad:\n   En kristen Drot i \u00d8sten sad;\nDe Sj\u00e6le, Holger elsked mest,\n   Jeg frelste, som jeg kunde bedst."}