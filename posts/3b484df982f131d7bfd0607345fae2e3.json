{"subject": "Annine", "text": "\u201eNu h\u00e6ver sig en Aftenvind,\nOg Duggen falder;\nAnnine, S\u00f8ster! ak, kom ind,\nF\u00f8r Moder kalder!\nSee, Mosekonen brygger alt,\nOg giftigt damper hendes Malt,\nOg hist og her en Stjerne\nHar t\u00e6ndt sig i det Fjerne.\"\n\nNej, S\u00f8ster, end en liden Stund\nMed Lyst jeg n\u00f8ler;\nJeg er saa hed om Kind og Mund,\nOg Duggen k\u00f8ler;\nSee, Maanen frem bag Skoven gaaer,\nOg \u2014 tys! h\u00f8r Nattergalen slaaer! -\nOg snart de lette Dampe\nFaae S\u00f8lv fra Nattens Lampe.\n\n\u201eAnnine, mind Dig Moders Dom:\nDe Kinder hvide\nHar Maanen for sin Sv\u00e6rmenom\nVed Nattetide;\nHvad Nattergal? O Phantasi!\nSanct Hansdag er jo l\u00e6ngst forbi;\nNej \u2014 Rudolph gaaer og f\u00f8jter,\nOg det er ham, der fl\u00f8jter.\"\n\nMin S\u00f8sterlil! I Ungdomsvaar\nDu vil fornemme,\nMan h\u00f8rer i et hele Aar\nDens s\u00f8de Stemme -\nOm det var Rudolph eller ej,\nVil jeg erfare paa min Vej -\nLad ene mig kun trine,\nOg vent paa din Annine!"}