{"subject": "Til Bredsdorf", "text": "Held f\u00f8lge dig, min Ven! hvorhen du vandrer!\nV\u00e6r, hvor du kommer, stedse lykkelig!\nOg, ski\u00f8ndt du Luft og Opholdssted forandrer,\nSaa bliv dig selv dog for bestandig lig!\n\n    Saa flytter Himlen med dig, hvor du reiser;\nEt \u00e6delt Hierte skaber selv sin Fryd;\nDet Land, hvor lutter Iis-Kolosser kneiser,\nOmdannes til et Paradiis ved Dyd.\n\n    Hvor meget meer da Fyen, som allerede\nEr i sig selv et halvt Slaraffenland;\nHvor man kan blive deilig tykke, fede,\nMed Halvten af din Godhed og Forstand.\n\n    Men, naar du sidder hist engang i Tiden,\nOg gotter dig ved opfyldt Pligt og Gr\u00f8d,\nOg, som jeg haaber snart vil skee, ved Siden\nAf elskte Mage \u2014 bliv kun ikke r\u00f8d!\n\n    Du har vel og, som andre Folk, en Pige;\nHvis ikke, faaer du ganske sikkert en;\nLad da en ki\u00e6rlig Tanke stundom snige\nSig over Belt og Si\u00e6lland, til din Ven."}