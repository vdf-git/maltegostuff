{"subject": "Liljen og Dugdraaben", "text": "Fra Solens Afskedssmiil udfl\u00f8d\nEn Draabe ned i Liljens Skj\u00f8d\n   Lig Graad af Engles L\u00e6ngsel;\nDa lukkede sig Blomsten brat,\nOg Draaben fangen og forladt\n   Sig fandt i jordisk F\u00e6ngsel.\n\n\u00bbVelkommen! o velkommen v\u00e6r!\nNu, S\u00f8de, maa du blive her\n   Hos Liljen, \u00f8m og kj\u00e6len!\nOg hvis du altid elsker mig,\nDa skal jeg altid elske dig,\n   Som Sandsen elsker Sj\u00e6len.\u00ab -\n\n\u00bbO nei! jeg kan ei blive! nei!\nMed Skyerne kun gaaer min Vei,\n  Her t\u00f8ver jeg kun f\u00f8ie:\nJeg Himmelen afspeile maa,\nBeruse mig i \u00c6therblaa,\n   Vidt over Jordens H\u00f8ie.\u00ab -\n\n\u00bbO Himmelreenheds favre S\u00f8n!\nH\u00f8r en uskyldig Liljes B\u00f8n\n   Og v\u00e6r den \u00d8mmes Lykke!\nO Perle fra det Hav, som hvalt\nBlev gjennemsigtigt rundt om Alt,\n   V\u00e6r Uskylds skj\u00f8nne Smykke!\u00ab -\n\nHold op at friste mig, hold op!\nSnart maa din natlig lukte Top\n   For Solen sig oplade;\nDa stige Morgenstraaler ned\nOg l\u00f8fte mig til Herlighed\n Fra d\u00f8delige Blade.\u00ab\n\nOg Solen kom. Med Barnets Iil\nMod l\u00e6nge ventet Faders Smiil,\n   Flyer Draaben til dens Trone.\nEt \u00d8ieblik kun Liljen staaer,\nEt Suk den drager og forgaaer\n   Med opl\u00f8st Bladekrone.\n\nMen h\u00f8it til Regnens Farvekrands,\nTil Maanesl\u00f8rets S\u00f8lverglands\n   Blev Draaben herlig kaaret;\nDog snart i Engles Skaal den fl\u00f8d\nAf Andagts Blik i Templets Skj\u00f8d,\n   Og blev til Himlen baaret."}