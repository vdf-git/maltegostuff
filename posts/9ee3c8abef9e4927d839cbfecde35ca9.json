{"subject": "Le Pet au Vilain", "text": "En Paradis l\u2019esperitable\nOnt grant part la gent cheritable,\nM\u00e8s cil qu\u2019en aus n\u2019ont charit\u00e9,\nNe bien, ne pais, ne loiaut\u00e9,\nSi ont failli \u00e0 cele joie.\nNe ne cuit que ja nus en joie,\nS\u2019il n\u2019a en li piti\u00e9 humaine.\nCe di je por la gent vilaine,\nC\u2019onques n\u2019amerent clerc ne prestre,\nSi ne cuit pas que Diex lor preste\nEn Paradis ne leu ne place.\nOnques \u00e0 Jhesu Crist ne place\nQue vilainz ait herbergerie\nAvec le Fil sainte Marie ;\nCar il n\u2019est raison ne droiture,\nCe trovons nous en Escriture ;\nParadis ne pueent avoir\nPor deniers ne por autre avoir;\nEt \u00e0 Enfer ront il failli,\nDont li mauf\u00e9 sont maubailli ;\nSi orrez par quel mesprison\nIl perdirent celle prison.\n   Jadis fu uns vilains enfers ;\nAppareillez estoit Enfers\nPor l\u2019ame au vilain recevoir ;\nIce vous di je bien por voir,\nUns deables i ert venuz,\nPar cui li drois ert maintenuz.\nUn sac de cuir au cul li pent,\nMaintenant que leanz descent,\nQue li maufez cuide sans faille\nQue l\u2019ame par le cul en saille.\nMais li vilains por garison\nAvoit ce soir prise poison,\nTant ot mengi\u00e9 bon buef as aus,\nEt dou gras hum\u00e9 qui fus chaus\nQue la pance n\u2019estoit pas mole,\nAinz li tent com corde \u00e0 citole,\nN\u2019a m\u00e8s doute qu\u2019en soit periz,\nCar, si puet poirre, il est gariz.\nA cest esfort forment s\u2019esforce,\nA cest esfort met il sa force ;\nTant s\u2019efforce, tant s\u2019esvertue,\nTant se torne, tant se remue,\nC\u2019uns pet en saut qui se desroie,\nLi saz emplist, et cil le loie,\nQuar li mauf\u00e9s par penitance\nLi ot aus piez foul\u00e9 la pance ;\nEt en dit bien en reprovier\nQue Trop estraindre fait chier.\nTant ala cil qu\u2019il vint \u00e0 porte,\nAtout le pet qu\u2019en sac aporte ;\nEn Enfer jete sac et tout,\nEt li pez en sailli \u00e0 bout.\nEstes vous chascun des maufez\nMautalentiz et eschaufez,\nEt maudient l\u2019ame au vilain ;\nChapitre tindrent l\u2019endemain,\nEt s\u2019accordent \u00e0 cel acort\nQue jamais nus ame n\u2019aport\nQui de vilain sera issue ;\nNe puet estre qu\u2019ele ne pue.\nAinsin s\u2019acorderent jadis\nQu\u2019en Enfer, ne en Paradis,\nNe puet vilains entrer sans doute.\nO\u00ef avez la raison toute.\n   Rutebuez ne set entremetre\nO\u00f9 l\u2019en puisse ame \u00e0 vilain metre,\nQu\u2019ele a failli \u00e0 ces .II. regnes ;\nOr voist chanter avec les raines,\nQue c\u2019est li mieudres qu\u2019il i voie,\nOu el tiegne droite la voie,\nPor sa p\u00e9nitence alegier,\nEn la terre au pere Audigier ;\nC\u2019est en la terre de Cocusse,\nO\u00f9 Audigiers chie en s\u2019aumusse."}